          STORIA D'ITALIA

                          DAL 1789 AL 1814


                               SCRITTA
                           DA CARLO BOTTA

                               TOMO I



                              CAPOLAGO
                         _presso Mendrisio_
                        Tipografia Elvetica

                            MDCCCXXXIII




STORIA D'ITALIA




LIBRO PRIMO

SOMMARIO

      Proposito dell'opera. Stato d'Italia nel 1789. Come siano nati
      gli ordini feudali; poi come moderati. Opinioni ed
      inclinazioni del secolo in questa materia. Stato della
      religione; perchè fu soppressa la società dei gesuiti, e quali
      effetti siano nati da questa soppressione. Lodi di Giuseppe II
      imperatore d'Alemagna, e riforme fatte da lui. Viaggio di papa
      Pio VI a Vienna. Buon governo del ducato di Milano sotto il
      conte di Firmian. Lodi di Leopoldo gran duca di Toscana; sue
      numerose ed utili riforme; felice condizione del popolo sotto
      questo principe. Dottrine di Scipione de' Ricci vescovo di
      Pistoia, e del suo sinodo. Quali effetti partoriscano queste
      dottrine sulla corte di Roma. Stato del regno di Napoli;
      amministrazione del marchese Tanucci; opinioni che vi
      regnavano; riforme eseguite, o sperate. Stato, e parlamento di
      Sicilia. Stato del ducato di Parma sotto i duchi don Filippo e
      don Ferdinando: buona amministrazione di Dutillot. Condizioni
      di Roma e delle romane cose: disegni che vi si facevano:
      qualità di Pio VI; sua magnificenza; suoi sforzi pel
      prosciugamento delle paludi Pontine. Stato del Piemonte;
      qualità di Vittorio Amedeo III re di Sardegna; suoi
      ordinamenti sui soldati, sull'amministrazione, sulle finanze.
      Stato della repubblica di Venezia; natura del suo governo, e
      de' suoi popoli. Condizioni della repubblica di Genova, poi di
      quelle di Lucca, e di San Marino. Stato del ducato di Modena,
      e qualità del suo principe, Ercole Rinaldo d'Este. Sunto
      generale delle opinioni, ch'erano prevalse in Italia nel 1789.


Proponendomi io di scrivere la storia delle cose succedute in Italia ai
tempi nostri, non so quello che gli uomini della presente età saran per
dire di me. Conciossiachè mancati col finire del decimo sesto secolo gli
eccellenti storici fiorentini, i quali soli forse fra gli storici di
tutti i tempi e di tutte le nazioni scrissero senza studio di parti la
verità, i tempi andarono sì fattamente peggiorandosi, e l'adulazione in
guisa tale distendendosi, che il volere scrivere la storia con sincerità
pare opera piuttosto incredibile, che maravigliosa. E non so perch'io
m'oda dire tuttavia, che la storia è il lume del tempo, e che insegna
bene il fatto loro ai popoli, ed ai principi: imperciocchè, scritta
secondo il costume che prevalse, io non so quale altra cosa ella possa
insegnare altrui, fuori che a dir le bugie; e qual buona guida nel
malagevole cammino della nostra vita siano queste, ognun sel vede,
stantechè i negozi umani con la realtà si governano, non con le chimere.
E già i più tra coloro ai quali io appalesai questo mio pensiero, mi
dissero apertamente o ch'io non oserei, o ch'io non potrei, od
all'ultimo ch'io non dovrei mandarlo ad esecuzione. Pure, pare a me, che
se l'adulazione si cerca da una parte, che certamente si cerca, molto
ancora più si offra dall'altra, e che più ancora siano da accagionarsi
di viltà gli scrittori, che di rigore, o di ambizione i principi. Per la
qual cosa io, che di maggior libertà nello scrivere non pretendo di
godermi di quella, cui Benedetto Varchi, o Francesco Guicciardini
ottennero dal duca Cosimo, e Niccolò Machiavelli dal pontefice romano,
il quale concesse anco un amplissimo privilegio per la stampa delle sue
opere, mi confido che comportare mi si possa: salvochè si voglia
credere, od almeno dire, ciò che credeva e diceva colui, che ai nostri
dì avrebbe voluto spegnere anco il nome della libertà, cioè che tutto il
male (così chiamava egli il desiderio mostrato prima dai principi,
poscia dai popoli, di un governo più benigno) procedette dal secolo di
Leone X. Che se ad alcuni sembrasse essere le cose più tenere oggidì,
che ai tempi passati, dirò che anche allora furono, come negli anni
vicini a noi, massime nella misera Italia, inondazioni di eserciti
forestieri, arsioni di città, rapine di popoli, devastazioni di
provincie, sovvertimenti di stati, e fazioni, e sette, e congiure, ed
ambizioni crudeli, ed avarizie ladre, e debolezze di governi effeminati,
e fraudi di reggimenti iniqui, e sfrenatezze di popoli scatenati. Per
me, sonmi del tutto risoluto, se a tanto si estenderanno le forze del
mio ingegno, a mandare ai posteri con verità la compassionevol trama di
tanti accidenti atroci, di cui la memoria sola ancora ci sgomenta.
Seguane poi ciò che vuole: che la vita è breve, ed il contento di avere
adempiute le parti che a buono e fedele storico si appartengono, è
grande, e quasi infinito. Oltrechè di conforto non poco sarammi il
raccontare, come farò, con uguale sincerità le cose liete, utili, e
grandi, che fra tanti lagrimevoli casi si operarono per un benigno
risguardo della divina providenza che mai non abbandona del tutto i
miseri mortali.

L'Europa conquistata dai re barbari fu data in preda ai capitani loro;
uomini e terre caddero in potestà di questi. Così se ai tempi romani le
generazioni erano partite in uomini liberi, e schiavi, ai tempi barbari
furono divise in conquistatori, e servi. Tale è l'origine degli ordini
feudali. Teodorico re de' Goti moderò una tal condizione coll'avere
istituito i municipii. Poi gli ecclesiastici diventati ricchi fecero
ordine, e mitigarono, dividendola, o contrastandola, l'autorità feudale.
Così sorsero gli ordini, o stati, o bracci, che si voglian nominare,
della nobiltà, del clero, e dei comuni. Carlo V gli spense nella Spagna,
ma non potè nell'isole d'Italia; i Borboni gli conservarono in Francia,
servendosene più o meno, secondo i tempi. Nell'Italia divisa in tanti
stati, e sì spesso preda di principi forestieri, che a fine di tenerla
accarezzavano pochi potenti per assicurarsi dei più, l'autorità
municipale, se si eccettuano alcune antiche repubbliche, si mantenne più
ristretta, la feudale più larga. Ciò quanto allo stato. Rispetto ai
particolari restavano ancora non pochi vestigi dell'antico servaggio,
tanto circa le cose, quanto circa le persone. Di questi, alcuni andarono
in disuso per opinione de' popoli, o per benignità dei feudatarii; altri
furono aboliti dai principi: dei superstiti, il secolo, di cui abbiamo
veduto il fine, voleva l'annullazione.

Nè in questo si contenevano i desiderii dei popoli. Volevasi una
equalità quanto alla giustizia, e quanto ai carichi dello stato; nella
quale inclinazione concorrevano non solamente coloro ai quali questa
equalità era profittevole, ma eziandio la maggior parte di quelli, che
si godevano i privilegi. Dire poi, come alcuni hanno scritto, e
probabilmente non creduto, che si volesse una equalità di tutto, ed
anche di beni, fu improntitudine d'uomini addetti a sette, soliti sempre
a non guardare quel che dicono, purchè dicano cose che possano
infiammare i popoli, e farli correre alle armi civili. Queste erano le
quistioni dei diritti; e sarà da quinc'innanzi cosa luttuosissima al
pensarci, e degna di eterne lagrime, che col progresso di tempo siansi
alle quistioni medesime mescolate certe altre astrattezze, e sofisterie,
che insegnarono alla moltitudine il voler fare da se, quantunque si
sapesse che la moltitudine commette il male volentieri, e si ficca anco
spesso il coltello nel petto da se: tanto i moti suoi sono incomposti, i
voleri discordi, le fantasie accendibili, e tanto ancora sopra di lei
possono sempre più gli ambiziosi, che i modesti cittadini.

La religione medesima era già trascorsa, non già nel dogma, che sempre
rimase inconcusso, ma bensì nella disciplina. Dolevansi i popoli che gli
utili operai della vigna del Signore fossero poveri, mentre gli oziosi
se ne vivevano in grandi ricchezze, delle quali non solo usavano, ma
spesso ancora abusavano: dolevansi essere i primi insufficienti per
numero, o per mala distribuzione delle cariche, i secondi eccessivi;
dolevansi di certe pratiche religiose, più utili a chi le metteva su che
decorose pel divin culto, mentre per queste era nel medesimo tempo
scemato maestà e frequenza alle più gravi e necessarie solennità della
chiesa: scandalizzarsene le anime pie, darsi cagion di calunnia agli
empi, ed agli acattolici.

Ma ben altri discorsi si facevano, massimamente in Italia, i quali tutti
nascevano da quella inclinazione del secolo favorevole ai più. Era stata
soppressa la società di Gesù, perchè era divenuta formidabile ai
principi, e perchè faceva coll'autorità sua, e co' suoi maneggi
formidabile di soverchio ai medesimi la corte di Roma. Imperciocchè,
mescolate le profane cose con le divine, temevano i principi cattolici,
che siccome era una monarchia universale spirituale di cui era capo il
sommo pontefice, così venisse a nascere per mezzo dei gesuiti, tanto
attivi, e tanto sagaci operatori per la santa sede, una forma di
monarchia universale temporale, in cui avesse il capo della fede
cattolica più autorità, che gli si convenisse. Vedevasi il sommo
pontefice Clemente XIV, che lo spegnere i gesuiti era un privarsi della
più efficace milizia che s'avesse: con tutto ciò non potè resistere alle
esortazioni ed alle minacce di tanti principi potenti di forze,
celebrati per pietà, formidabili per concordia. Pure stette lungo tempo
in forse; finalmente consentì, poi fra breve si pentì. Ma seguitonne a
timore del papa, ed a contentezza dei principi maggior effetto, che
quello e questi non avevano creduto; poichè ne sorse più viva nel corpo
della chiesa la parte popolare. Parlossi di doversi ridurre alla
semplicità antica la chiesa di Cristo; allargare la autorità de' vescovi
e dei parrochi; scemar quella del pontefice sommo, nè doversi più
tollerare il romano fasto. Le querele, che risuonarono già fin dai tempi
antichissimi contro la corruzione di Roma, rinnovellavansi, ed andavano
al colmo. Le dottrine di Porto-Reale si diffondevano; coloro che le
mantenevano erano in molta autorità presso il popolo, perchè
risplendevano non per oro, nè per corredi, ma per dottrina, per
austerità di costumi, e per una certa semplicità di vita, che molto
ritraeva degli antichi tempi evangelici.

Inclinazioni di tal sorte arridevano ai principi, memori tuttavia della
superiorità dei gesuiti, e della potenza di Roma. Nè non pensavano, che
maggiore autorità acquisterebbero nell'ecclesiastiche discipline, se i
vescovi, che sempre sono da loro dipendenti, meno da Roma dipendessero.
Stimavano che la diminuzione delle prerogative papali fosse per essere
la libertà dei principi.

Queste massime più strette per chi dominava, più larghe per chi
obbediva, trovavano disposizioni favorevoli nell'opinione de' popoli, e
però più profonde radici mettevano. Così uno spirito stesso e circa le
cose civili, e circa le ecclesiastiche andava insinuandosi a poco a poco
in tutte le parti del corpo sociale. Ciò non ostante, se molti pensavano
a riforme, nissuno pensava a sovvertimenti; nè alcuno ambiva di far da
se, ma ognuno aspettava dal tempo e dalla sapienza dei principi
temperamento alle cose, e compimento a' desiderii.

Piacemi ora, venendo ai particolari, che in proposito di riforme il mio
discorso abbia principio da un nome imperiale. Giuseppe II, imperatore
d'Alemagna, principe per vigor di mente, e per amore verso l'umana
generazione facilmente il primo, se si paragona ai principi de' suoi
tempi estranei alla sua casa; il primo forse ancora, od il secondo, se
si paragona a Leopoldo suo fratello, molto pensò e molto operò in
benefizio dell'austriache popolazioni. Nè voglio, che le accuse dategli,
perchè era re, dagli sfrenati commettitori di tante enormità in Francia
a' tempi della rivoluzione, nè quelle dategli dopo, perchè ei volle
operare, ed operò molte novità, da coloro, che vorrebbono in chi regge
una potestà non solo assoluta, ma anche dura e terribile, tanto gli
nocciano, ch'io non lo predichi, come uno dei primi, e più principali
benefattori, che abbia avuto il mondo. Molto viaggiò, non per pompa, ma
per conoscere le instituzioni utili, ed i bisogni dei popoli; i casolari
dei poveri più aveva in cale, che gli edifizj dei ricchi; nè mai
visitava il bisognoso, che nol consolasse di parole, ed ancor più di
fatti. Protesse con provvide leggi i contadini dalle molestie dei
feudatari, opera già incominciata dalla sua madre augusta Maria Teresa:
gli ordini feudali stessi voleva estirpare, e fecelo. Volle che si
ministrasse giustizia indifferente a tutti; là creava spedali, ospizi,
conservatorii, ed altre opere pie; quà fondava università di studi; i
giovani ricchi d'ingegno, e poveri di fortuna, in singolar modo aiutava.
Ai tempi suoi, e per opera sua lo studio di Pavia sorse in tanto grido,
che forse alcun altro non fu mai sì famoso in Europa. Lo studio medesimo
empiè di professori eccellenti in ogni genere di dottrina, cui favoriva
con premii, e non avviliva con la necessità dell'adulazione. Nè contento
a questo, fondò premii per gli agricoltori diligenti ed aprì novelle vie
al commercio per nuove strade, per nuovi porti, per abolizione delle
dogane interne; nè mai in alcun altro paese o tempo, furono in così
grande onore tenuti, come in Italia sotto Giuseppe, gli scienziati che
sollevano, ed i letterati che abbelliscono la vita incresciosa e trista.
Mandovvi altresì, qual degno esecutore de' suoi consigli, il conte di
Firmian, sotto la tutela del quale la Lombardia austriaca venne in tanto
fiore, che sto per dire, che in lei verificossi la favolosa età
dell'oro.

Quanto alle instituzioni ecclesiastiche, dichiarò Giuseppe la religione
cattolica dominante, ma volle che si tollerassero tutte; comandò ai
vescovi, che niuna bolla pontificia avessero per valida, che non fosse
loro dal governo trasmessa, regola già praticata da altri principi, ma
non sempre osservata; statuì, che gli ordini dei religiosi regolari, non
dai loro generali residenti in Roma, ma bensì dal superiore ordinario,
cioè dal vescovo, dipendessero; parendogli nè sicura, nè decorosa allo
stato quella dipendenza, nè alla ecclesiastica disciplina profittevole;
abolì i conventi che gli parvero inutili, lasciando sussistere fra le
monache solamente quelle, che facevano professione d'ammaestrar le
fanciulle; eresse nuovi vescovati, accoppionne altri; distribuì meglio
l'entrate di tutti; fondò poi un numero assai considerabile di
parrocchie, sollecito piuttosto dell'instruzione, e della salute di
tutti i fedeli, che del fasto di pochi prelati.

A queste innovazioni risentissi gravemente il sommo pontefice Pio VI,
uomo di natura assai subita, e delle prerogative della santa sede
zelantissimo. Perciò confidatosi nell'autorità del grado, nella maestà
dell'aspetto, e nell'eloquenza, che era in lui grandissima, nè pensando
alla diminuzion di riputazione, che gli verrebbe, se la sua gita
riuscisse senza frutto, se n'andò a Vienna. Quivi fu ricevuto forse
tanto più onoratamente, quanto più gli si volevano denegare le proposte.
Passate le prime caldezze, e ristrettosi con l'imperatore, entrò il
pontefice a negoziare con lui delle cose che occorrevano; e con
incredibile maestà favellando lo ammonì: «Badasse molto bene a quel che
si faceva; magnifiche parole essere la semplicità delle cose antiche, ma
non convenirsi ad un secolo che non le cura; esser trascorsi i costumi,
debilitate le credenze, gli animi pieni d'ambizione, però l'apparato
esteriore dover aiutare la fede vacillante, frenare dall'un canto,
saziare dall'altro gli appetiti; altra dover esser la condizione della
chiesa ristretta, povera, e perseguitata, altra quella della chiesa
estesa quanto il mondo, ricca, e trionfante; se possono convenire i
governi larghi ai piccoli stati, convenirsi certamente le monarchie ai
grandi, nè in tanta immensità di dominio spirituale potersi senza
pericolo debilitare la potestà suprema della santa sede; senza di lei
sorgerebbero tosto le ambizioni locali, e nascerebbe lo scisma;
osservasse quante discordie, e quante sette fossero nate dal solo errore
di Lutero, non per altro, che per aver gettato via il salutare freno del
successore di San Pietro: lacererebbesi del pari la restante chiesa
cattolica da tali principii; e tolti al governo consueto del pastore
universale, gli agnelli diventerebbero preda dei lupi; in materia di
riforme, quando si vuol far da se, cominciarsi forse con animo
innocente, e volto al bene, finirsi per la pervicacia, e per l'ambizione
connaturale all'uomo, nel male; non desse ascolto alle parole melliflue,
e suonanti umiltà di certuni; sotto umili spoglie, entro discorsi
mansueti velar essi pensieri superbissimi; non voler obbedire altrui per
poter col tempo dominare altrui; deboli, esser supplicanti, forti,
intolleranti; riflettesse, quanto importasse alla conservazione delle
monarchie temporali la monarchia spirituale; le male usanze appiccarsi
facilmente; sciolta questa, esser pericolo, che per contagio si
sciolgano anche le altre, e già gittarsene motti per le dottrine dei
moderni filosofi; dal torre la venerazione ad un potente, al torla a
tutti esser facile la strada; in un secolo scapestrato nissun maggior
fondamento aver i monarchi, che l'autorità monarchica del pontefice
romano; ch'esso ne voglia abusare, come ne fu accusato ai tempi antichi
contro i monarchi stessi, apparire nissun indicio, nè comportarlo il
secolo; quanto a lui particolarmente, avvertisse diligentemente alla
potenza del re di Prussia, emulo della potenza sua, e capo della parte
protestante in Germana; se alienasse da se i cattolici, i quali
seguiteranno sempre o per persuasione, o per consuetudine i dettami
della chiesa di Roma, quale speranza, quale appoggio, quale forza gli
resterebbe? Ricordassesi di Carlo V, suo glorioso antenato, costretto a
fuggirsene in fretta da Inspruck, cacciato da quei protestanti medesimi,
a cui pur troppo grandi favori aveva compartito; seguitasse le vestigia
dell'augusta sua madre, e di tanti altri antecessori del suo stesso
sangue famosi al mondo per le cose grandi fatte sì in pace che in
guerra, ma più famosi ancora per la pietà loro e per la divozione verso
la santa sede; lasciasse dall'un de' lati queste subdole opinioni,
questi pericolosi fatti, tornasse al grembo suo, ch'ei l'avrebbe accolto
ed abbracciato, quale amorosissimo padre accoglie ed abbraccia un
amatissimo figliuolo; sapersi lui, le cose umane trascorrere di secolo
in secolo, ed aver bisogno di esser ritirate di tempo in tempo verso i
principii loro; esser parato a farlo, come padre comune di tutti i
fedeli in tutto quanto e la religione richiedesse, e la dignità, ed i
diritti della santa sede tollerassero; ma da lui solo dover venire, come
da fonte comune, ed in virtù della pienezza della potestà apostolica, le
riforme; venir da altri, non poter essere senza scandalo, nè senza
offesa della dignità, e delle prerogative del vicario di Cristo; in età
già grave aver lasciato la sede apostolica sua, corso un tratto immenso
di strada, valicati aspri monti, venuto in paese tanto strano a lui, a
ciò spinto da quel divino spirito, che non inganna, per rimuovere ogni
intermedia persona, per ammonirlo a bocca lui medesimo dei pericoli che
sovrastavano, e per farlo avvertito, che una è la chiesa di Cristo, uno
il governo di lei, ed uno il suo pastore, dal quale solo gli altri
derivano l'autorità loro; non sopportasse, che tanta fatica, che sì
solenne viaggio, che esortazioni tanto paterne, che sì grande
aspettazione dei buoni, in affare di tanto momento, fossero indarno».

Tutte queste cose gravi in se stesse, e porte altresì con grandissima
gravità dal pontefice, non poterono svolgere Cesare dalle prese
deliberazioni. Tornossene Pio a Roma tanto più dolente, quanto più
vicino alla sua sede stessa vedeva sorgere la tempesta, cui voleva
stornare. Era stato assunto nel 1765 al trono di Toscana il gran duca
Leopoldo. Questo principe, il quale non si potrà mai tanto lodare, che
non meriti molto più, mostrò quanto possa per la felicità dei popoli una
mente sana congiunta con un animo buono, e tutto volto a gratificare
all'umanità. Solone fece un governo popolare, e torbido, Licurgo un
governo popolare, e ruvido, Romolo un governo soldatesco, e
conquistatore; fece Leopoldo un governo quieto, dolce, e pacifico, tanto
più da lodarsi dell'aver concesso molto, quanto più poteva serbar tutto.
E se anche si vorrà accagionare il gran duca di aver dato occasione co'
suoi nuovi ordinamenti alla rivoluzione Francese, come odo che si dice,
io non so se sia più da deplorarsi la cecità di certuni, o l'infelicità
dei principi, più soggetti sempre ad esser adulati quando fan male, che
lodati quando fan bene.

Erano prima di Leopoldo le leggi di Toscana parziali, intricate,
incommode, improvvide, siccome quelle che parte erano state fatte ai
tempi della repubblica di Firenze, tumultuaria sempre e piena di umori
di parti, e parte fatte dopo, ma non consonanti con le antiche, le quali
tuttavia sussistevano. Altre ancora erano per Firenze, altre pel
contado, queste per Pisa, quelle per Siena, poche, o nissune generali.
Sorgevano incertezze di foro, contese di giurisdizione, lunghezze
d'affari, un tacersi per istracchezza dei poveri, un procrastinare a
posta dei ricchi, ingiustizie facili, ruine di famiglie, rancori
inevitabili. Erano altresì leggi criminali crudeli, o insufficienti, un
commercio male favorito, un'agricoltura non curata, un suolo
pestilenziale, possessioni mal sicure, coloni poveri, debito pubblico
grave, dazii onerosissimi.

A tutto pose rimedio il buon Leopoldo. Annullò i magistrati o superflui,
o poco proficui, o privilegiati, e tra questi quello delle regalìe,
togliendo in tal modo qualunque prerogativa, che sottraesse ai tribunali
ordinarii quelle cause, che percuotevano l'interesse della corona.
Esentò i comuni dai fori privilegiati; gli rendè liberi nel governo dei
loro beni, diè loro facoltà non solamente di esaminare, ma ancora di
giudicare dell'opportunità delle pubbliche gravezze, per modo che il
corpo loro venne a formare nel gran-ducato a certi determinati effetti
una rappresentanza nazionale. Condonati, oltre a ciò, dei debiti verso
l'erario, e soddisfatti dei crediti, sorsero a grande prosperità;
crebbela ancor più il miglioramento del catasto.

Soppressi adunque i privilegii individui, ed i fori privilegiati, corpi
e persone acquistarono equalità di diritti quanto alla giustizia. Tali
furono gli ordini civili introdotti da Leopoldo. Circa i criminali,
annullò altresì ogni immunità e parzialità di foro; abolì la pena di
morte, abolì la tortura, il crimen-lese, la confisca dei beni, il
giuramento de' rei; statuì, le querele doversi dare per formale
instanza, e dovere stare il querelante per la verità dell'accusa;
restituissersi i contumaci all'integrità delle difese; del ritratto
delle multe e pene pecuniarie, cosa degna di grandissima lode, si
formasse un deposito separato a beneficio e sollievo di quegli
innocenti, che il necessario e libero corso della giustizia sottopone
talvolta alle molestie di un processo, ed anche del carcere, non meno
che per soccorrere i danneggiati per delitti altrui; il che fondò, cosa
maravigliosa, un fisco, che dava in vece di torre; le pene stabilì
proporzionate al delitto. Nè contento a questo, diè carico di scrivere
un novello codice toscano all'auditor di Ruota Vernaccini, ed al
consiglier Ciani, uomini, l'uno e l'altro i quali non solo volevano e
sapevano, ma ancora credevano potersi far bene e utilmente in queste
faccende delle leggi, il che non si dice senza ragione a questi nostri
dì, in cui da alcuni vorrebbesi insegnare, che la miglior legislazione
che sia, è quella dei tempi barbari.

Fu l'effetto conforme alle pie intenzioni; poichè fu in Toscana una vita
felicissima dopo le novità di Leopoldo; i costumi non solo buoni, ma
gentili, i delitti rarissimi, nè sì tosto commessi che puniti; le
prigioni vuote, ogni cosa in fiore. Così questa provincia, che già aveva
dato al mondo tanti buoni esempii, venuta in potestà di un principe
umanissimo, diè ancor quello di un corpo di leggi temperato di modo, che
nè il governo maggior sicurezza, nè i popoli potevano maggior felicità
desiderare.

A questo medesimo fine contribuirono non poco i nuovi ordini di Leopoldo
rispetto all'agricoltura, ed al commercio. Rendè i coloni liberi dalle
vessazioni, le terre dalle servitù; moderò la facoltà d'instituir
fide-commissi, riunì la facoltà del pascolo al dominio, onde fu
distrutta l'antica legge del pascolo pubblico, per cui veniva impedito
ai possessori ed ai coloni il cingere di stabili difese i terreni, e
costretti erano a lasciargli in preda al bestiame inselvatichito, con
grandissimo guasto delle ricolte. Nacquero da questa provvisione effetti
notabilissimi, che e le ricolte si migliorarono, ed i bestiami
s'addomesticarono.

Considerato poi quanto gli appalti generali dei dazii fossero molesti ai
popoli, e gravi ai governi buoni, Leopoldo gli abolì. Molte privative
ancora furono tolte, quella della vendita dei tabacchi, dell'acquavite,
e del ferro: a tutti si diè facoltà di cavar miniere; le gabelle sui
contratti, e la regalìa della carta bollata si moderarono. Sapevasi
Leopoldo, che tutte queste riforme avrebbero diminuito l'entrate
dell'erario. Pure non se ne rimase, movendolo il ben pubblico più che il
vantaggio del fisco. Ciò non ostante assai meno diminuirono, che si era
creduto: perchè la prosperità del paese, e la più attiva circolazione
dei generi, che ne risultarono, supplirono in gran parte a quello che si
perdeva. Mirabile argomento, che la prosperità dei popoli prodotta dalla
libertà, non la gravezza delle imposte, è la miglior fonte che sia della
ricchezza dell'erario.

S'aggiunsero le dogane interne soppresse, nuove strade aperte, canali
scavati, porti, e lazzaretti o nuovi, o ristorati, fatto sicuro a
Livorno agli esteri l'esercizio della religione, aboliti i corpi delle
arti e le matricole, surrogati agl'impedimenti premii, facilità, ed
esenzioni, massime in beneficio delle arti della seteria e del
lanificio, parti essenzialissime del commercio di Toscana. La libertà
delle tratte, mediante un modico dazio rispetto alle sete, tanto operò,
che se il provento loro in Toscana montò nel 1780 solamente a libbre
163,178, montò nel 1789 a ben 300,000.

Ma per parlar di nuovo del governo delle terre, non solo Leopoldo lo
migliorò d'assai, migliorando la condizione dei coloni, ma rendè ancora
coltivabili quelle che per infelicità di suolo si trovavano incolte.
Così la val di Chiana, così quella di Nievole, ricche ed ubertose terre;
così la gran parte il capitanato di Pietrasanta, e le frontiere del
littorale livornese e pisano, usando secondo i luoghi appositamente
tagli, colmate, argini, canali, furono per opera sua liberate
dall'acque, ridotte a sanità, e restituite alla coltivazione. Ma opera
di molto maggior momento, e di quasi insuperabile difficoltà, fu il
prosciugamento delle maremme sanesi a tal termine condotto, che si aveva
speranza di totale perfezione. Sono le maremme sanesi un vastissimo
padule, che dai confini della provincia di Pisa fino a quelli dello
stato ecclesiastico si distende, lungo il mare, lo spazio di circa
settanta miglia, e per larghezza dentro le terre da cinque o sei, fino a
quindici o diciotto. La pianura di Grosseto è la parte più considerabile
di queste maremme. Sono in questi luoghi i terreni non sommersi tanto
fecondi, quanto l'aria vi è infame, e pestilenziale.

Sotto Ferdinando primo de' Medici erasi già in parte conseguito
l'intento, e parecchi paduli a stato coltivabile ridotti. Trascurate poi
le opere da' suoi successori, ritornarono le terre e l'aria a peggior
condizione di prima. Ma non così tosto fu assunto Leopoldo, che pensò
alle maremme. Mandovvi il padre Ximenes, mandovvi Ferroni e Fantoni,
matematici di chiaro nome, e dell'idraulica intendentissimi. Già la
pianura di Grosseto, già il lago, o per meglio dire, la palude di
Castiglione, ambedue parti principalissime delle maremme, eransi ridotte
a stato tollerabile. Speravasi meglio, anzi il finale intento: usavansi
le colmate per le acque dell'Ombrone, e della Bruna, introdotte ai tempi
delle torbe; usavansi canali, e cateratte in più opportuni siti
trasportate.

Oltre a ciò Leopoldo, mosso dal pensiero che le popolazioni scarse fanno
l'aria insalubre, le abbondanti sana, allettò con premii ed esenzioni
tanto i paesani, quanto i forestieri, principalmente gli abitatori
dell'agro romano, a fermar la sede loro nella maremma. Pagassesi
dall'erario il quarto del prezzo delle nuove case ai fondatori; dessersi
terre o gratuitamente, od a basso prezzo, od a carico di livelli, od in
enfiteusi; dessesi anco denaro a presto, e sicuro asilo a chi vi si
venisse a ricoverare. Per questo e crebbe la popolazione, ed i terreni
si coltivarono, e l'aria risanò. Peggiorarono poi le opere per le
difficoltà dei tempi. Pure rimangono, e forse ancora lungo tempo
rimarranno nelle maremme sanesi i vestigi della generosità di Leopoldo.

Nè minor lode meritano gli ordinamenti di questo giusto e magnanimo
principe circa il debito dello stato. Più di tre mila luoghi di monte
furono cancellati, restituiti i capitali ai creditori col ritratto dei
beni venduti spettanti a regie e pubbliche aziende, impiegando a questo
uso anche i capitali provenienti dalla dote e contraddote della regina
sua moglie, ed altri constituenti parte del patrimonio suo privato. In
tal modo si spense in gran parte il debito, che tanto gravava l'erario:
così mentre in altri luoghi d'Italia il debito dello stato montava
continuamente, non per altro fine che per crear soldatesche, in Toscana
per opera di Leopoldo il debito medesimo si estingueva per fondarvi un
governo dolce, quieto per se, sicuro pei vicini.

Nè per questo tralasciavansi provvedimenti di utilità o di ornamento;
perciocchè nel tempo medesimo sorgevano scuole per ogni ceto,
conservatorii, case di rifugio e di ricovero, ospizi ed ospedali: gli
studi di Pisa e di Siena meglio s'ordinavano: nuovi palazzi fondavansi,
gli antichi s'abbellivano, nuovi passeggi si aprivano, lo librerìe
s'arricchivano, il gabinetto di fisica s'accresceva, ed un orto botanico
si piantava.

Tra mezzo a tutto questo il principe, siccome quello che giusto era e
sincero, non volle starsene oscuro. E però fe' pubblicare la
dimostrazione per entrata e per uscita delle rendite dello stato dal
1765 fino al 1789. In questo quasi specchio dell'economia di Toscana
vedonsi ed i risparmi fatti, e le imposizioni moderate, ed il denaro
convertito in cause pietose di sollievo, o d'ornamento pubblico.

Sonmi io fermato lungo spazio nel parlare della sapienza civile di
Leopoldo, perchè a ciò fare m'invitava il grandissimo diletto ch'io ne
prendeva, e perchè pur troppo il filo della mia storia guiderammi a
favellare di casi di gran lunga da questi dissomiglianti; nè credo, che
chi mi leggerà, se fia d'animo benigno, m'accagionerà di essermene
andato per le lunghezze, o di essermi dimorato alquanto in questa
dolcezza; poichè dolcezze tali son rare per gli storici, in tanta
infelicità dell'umana condizione.

Ma è tempo oramai ch'io venga a discorrere delle riforme fatte in
Toscana da Leopoldo nell'ecclesiastiche discipline, materia di tanta
gravità, e che destò tanto grido e tanta aspettazione d'uomini sì in
Italia, che fuori di essa. Gli antichi Toscani più propensi a dar
ricchezze ai conventi che alle parrocchie, lasciarono quelli ricchi,
queste povere. Le massime larghe dei gesuiti, e la constituzione
UNIGENITUS erano state accettate senza opposizione alcuna in Toscana. Ma
quando fu assunto al vescovato di Pistoia l'Ippoliti, i libri degli
scrittori di Porto-Reale incominciarono ad andar per le mani degli
ecclesiastici. Arnauld, Nicole, Dughet, Gourlin, Quesnel, diventarono i
libri favoriti dei preti. Questa inclinazione verso la scuola di
Porto-Reale molto s'accrebbe, quando Scipion Ricci successe all'Ippoliti
nella sede vescovile di Pistoia. Se ne compiacque Leopoldo, e convocò
nel 1787 un'assemblea dei vescovi di Toscana, proponendo loro cinquanta
sette punti, tutti relativi alla riforma dell'ecclesiastica disciplina.
Molti s'accordarono, altri si modificarono, alcuni si serbarono a tempi
migliori.

Il principe, avuto il parere di prelati venerabili per dottrina e per
integrità di costumi, procedè più francamente alle riforme. Stabilì, le
parrocchie dessersi a concorso, s'aumentassero i redditi loro, veruna
tassa più non pagassero ai vescovi forestieri, annullassersi le pensioni
di qualunque sorte sopra i benefizi curati, permutassesi la destinazione
dei fondi vincolati ad usi religiosi, e indifferenti, o poco utili, ed
il provento di tali capitali in aumento delle scarse congrue dei parochi
più bisognosi s'impiegasse; con questo, ed in compenso di tali
concessioni, i rettori delle cure dall'esazione delle decime, e da altri
emolumenti di stola desistessero; i parochi alla residenza obbligati
fossero; niuno più di un benefizio goder potesse, ancorchè semplice,
massimamente se residenziale fosse; tutti i sacerdoti che benefizio
residenziale avessero, fossero alla chiesa, ov'era fondato, incardinati,
e tutti i sacerdoti semplici, alla chiesa parrocchiale, dove abitassero,
e ciò con dipendenza dal paroco, ed obbligo di aiutarlo nel pio suo
uffizio; i benefizi tanto di collazione ecclesiastica, quanto di nomina
regia, a chi servito avesse od attualmente servisse la chiesa, solo ed
unicamente si conferissero; i regolari ed i canonici dal paroco
dipendessero, e ad aiutarlo in tutto che abbisognasse obbligati fossero;
alla sussistenza degli ecclesiastici o poveri, od infirmi provvedessesi;
i romiti, salvo quelli che utili fossero, abolissersi; tutte le
compagnie, congregazioni, e confraternite sopprimessersi; a tutte
sostituissersi le sole compagnie di carità; le chiese, oratorii,
refettorii, e stanze delle compagnie soppresse ai parochi gratuitamente
si consegnassero; i religiosi regolari dal vescovo dipendessero; l'abito
non vestissero prima dei dieciott'anni, non professassero prima dei
ventiquattro; le religiose non prima dei venti vestissero, non prima dei
trenta professassero; il tribunal del sant'officio s'annullasse; le
censure di Roma, per quanto si risolvono in pene temporali, ed i
monitorii di scomunica, senza il regio consenso non s'eseguissero, nè
pubblicarsi, nè intimarsi, nè attendersi nel foro esterno potessero;
s'intendesse abolito il privilegio degli ecclesiastici di tirar i laici
al foro loro, e nelle cause criminali in tutto e per tutto ai laici
parificati fossero; le curie ecclesiastiche e delle cause meramente
spirituali conoscessero, e pene puramente spirituali definissero; gli
ordinarii ogni due anni il sinodo diocesano, per conservare la purità
della dottrina e la santità della disciplina, convocassero.

Queste deliberazioni del principe toscano, ancorchè molestissime alla
corte di Roma, non toccavano però la sostanza stessa di quell'autorità
pontificia, che già da più secoli o tacitamente consentita, o
espressamente riconosciuta dalla chiesa pretendono i papi aver piena ed
intiera. Tengono i curialisti romani quest'opinione, che il papa sia
solo vicario, e rappresentante di Cristo, e suo plenipotenziario; e che
tutti gli altri vescovi del mondo siano vicari, non di Cristo, ma del
pontefice romano, cosicchè nella chiesa non vi sia veramente che un
vescovo solo universale, che riceva da Cristo tutto il deposito
dell'autorità ecclesiastica da comunicarsi da lui con misura a' suoi
subalterni. Ma a quelle deliberazioni non si rimase Scipion Ricci,
vescovo di Pistoia, che intento sempre a voler ritirare il governo della
chiesa verso i suoi principii, aveva già opinato nell'assemblea dei
vescovi di Toscana, acciò si ampliassero le facoltà, non che dei
vescovi, dei parochi, volendo, a foggia dell'antica comunanza dei
Cristiani, che gli uni e gli altri avessero voce deliberativa nei sinodi
diocesani. Statuì poi nel suo sinodo, avere il vescovo ricevuto da
Cristo immediatamente tutte le facoltà necessarie al buon governo della
sua diocesi, nè potersi le facoltà medesime od alterare, od impedire, e
poter sempre, e dovere un vescovo nei suoi dritti originari ritornare,
quando l'esercizio loro fu per qualsivoglia cagione interrotto, se il
maggior bene della sua chiesa il richiegga. Le quali proposizioni fecero
assai mal suono alle orecchie romane, per guisa, che Pio VI come
erronee, ed anche come scismatiche, alcuni anni dopo, le condannò.
Aggiunse il Ricci alcune altre dottrine, che parvero e temerarie ed alla
santa sede ingiuriose; essere una favola pelagiana il limbo dei
fanciulli, un solo altare dover essere in chiesa secondo il costume
antico; la liturgia ed esporsi in lingua volgare, e ad alta voce
recitarsi; il tesoro dell'indulgenze esser trovato scolastico, chimerica
invenzione l'averlo voluto applicar ai defunti; la convocazione del
concilio nazionale esser una delle vie canoniche per terminar le
controversie circa la fede ed i costumi. In fine sommamente dispiacque a
Roma quella proposizione del sinodo pistoiese, per la quale i quattro
articoli statuiti dal clero gallicano nell'assemblea del 1682 si
approvarono, e questa particolarmente Pio Sesto con una sua bolla tassò,
e dannò come temeraria, scandalosa, ed alla santa sede ingiuriosa.

Le dottrine del sinodo pistoiese levarono un gran rumore in Italia,
massimamente quando furono condannate da Roma. Scritti senza numero vi
si pubblicarono da persone dottissime nella storia ecclesiastica, alcuni
in favor di Roma, molti in favor di Pistoia, e fra Pistoia e Roma
pendeva sospesa la lite. Allegavasi dai papisti, incominciare a por
piede in Italia l'eresie di Lutero; dai difensori del Ricci, un salutar
freno incominciarsi a porre alla prepotenza di Roma. Gli ultimi, tra
perchè pretendevano ai discorsi loro parole santissime di semplicità e
di parsimonia, e perchè inclinavano a favore dei più, e perchè
finalmente era divenuta intollerabile a tutti la potenza eccessiva di
Roma, molto s'avvantaggiavano sugli avversari loro, ed andavano ogni dì
maggior favore acquistando.

Queste ferite tanto più addentro andavano a penetrare nel cuore del
pontefice, quanto più nel regno stesso di Napoli le medesime, o poco
dissomiglianti dottrine si professavano. Pareva a tutti, ed ai principi
massimamente, che le dottrine, che in Toscana prevalevano, non solo la
disciplina trascorsa ristorassero, ma ancora la potenza temporale alla
libertà, ed alla debita indipendenza dai romani pontefici restituissero.
Perlochè con piacere si abbracciavano, con celerità si propagavano, con
calore si difendevano. Ma nel regno delle due Sicilie erano alcuni
particolari motivi, per cui le medesime dottrine, che suonavano parole
tanto gradite di libertà e d'indipendenza, fossero dal governo medesimo
più volonterosamente ed accettate e difese. Prima però di favellare di
queste controversie, fia d'uopo raccontare qual fosse lo stato del
regno, e quali le opinioni e le affezioni che vi predominavano,
rincrescendoci già fin d'ora, che principii che spiravano umanità e
beneficenza, siano stati poi seguitati, per la malvagità dei tempi,
dalle più orribili, e lagrimevoli tragedie, di cui ci abbiano gli
storici tramandato la memoria. Tanto, o l'ardor del cielo, o l'atrocità
delle ingiurie, o il desiderio immoderato della vendetta, o tutte queste
cagioni unite insieme fanno trascorrere sempre fino agli estremi le cose
in quella parte d'Italia.

Essendo il re Carlo di Borbone salito sul trono di Spagna nel 1750, cedè
il regno delle due Sicilie a Ferdinando Quarto, suo figliuolo
secondogenito, constituito allora nella tenera età di nove anni. Creata
prima di partire la reggenza, pose per moderatore della giovinezza del
nuovo re il principe di S. Nicandro. Questi privo di ogni sorte di
lettere, non potendo insegnare altrui quello che non sapeva egli
medesimo, insegnò al regio alunno la pesca, la caccia, ed altri cotali
esercizi di corpo. Di questi s'invaghì il giovane Ferdinando, che ne
prese poscia in tutti i tempi di sua vita grandissimo diletto. Ma crebbe
poco instrutto di ciò che importa alla vita civile, ed al governo degli
stati. Pure amava chi sapeva, e di consigliarsi con loro. Piacque alla
fortuna, qualche volta pure favorevole ai buoni, che a quei tempi avesse
grandissima introduzione e principal parte nei consigli napolitani il
marchese Tanucci, uomo dotto, di libera sentenza, mantenitor zelante
delle prerogative reali, ed avverso alle immunità ecclesiastiche,
massime in materie criminali. Dava il re facile orecchio alle parole
sue; però il governo del regno procedeva con prudenza e con dolcezza.
Speravasi qualche moderazione alla tirannide feudale, che in nissuna
parte d'Italia erasi conservata più gravosa, che in quel regno,
principalmente nelle Calabrie. I baroni, possessori dei feudi, nemici
egualmente dell'autorità regia e del popolo, quella disprezzavano,
questo tiranneggiavano. Oltre i soliti bandi della caccia, della pesca,
dei forni, dei mulini, essi nominavano i giudici delle terre, essi i
governatori delle città; per loro erano le prime messi, per loro le
prime vendemmie, per loro le prime ricolte degli oli, delle sete, e
delle lane; per loro ancora i dazi d'entrata nelle terre, i pedaggi, le
gabelle, le decime, ed i servigi feudatarii. Insomma erano i popoli
vessati, l'erario povero, l'autorità regia manca. Sì fatte enormità,
tanto discordanti dal secolo, non potevano nè sfuggire a Tanucci, nè
piacere ad un re di facile e buona natura. Però con apposite leggi
furono moderate. Inoltre Tanucci chiamò i baroni alla corte; il che fu
cagione che, raddolciti i costumi loro, diventarono più benigni verso i
popoli.

Quanto agli stati esteri, questo ministro, amico a tutti, pendeva per la
Francia: ciò spiacque a Carolina d'Austria, fresca sposa di Ferdinando,
donna d'animo imperioso ed aspro. Fu dimesso Tanucci, e surrogati in suo
luogo, prima il marchese della Sambuca, poi Acton, uomini di natura
consenziente a quella della regina; prevalsero allora le parti
d'Austria.

Pure le salutari riforme si continuarono; parecchi privilegi baronali
furono aboliti, i pedaggi soppressi, migliori speranze nascevano
dell'avvenire. Gli animi si mostravano disposti. Aveva Filangeri
filosofo pubblicato i suoi scritti, nei quali non saprei dire, se sia
maggiore la forza dell'ingegno, o l'amore dell'umanità. Erano con
incredibile avidità letti, e con grandissime lodi celebrati da tutti.
Sorse allora universalmente un più acceso desiderio di veder lo stato
ridotto a miglior forma. Volevasi una libertà civile più sicura, una
libertà politica maggiore, una tolleranza religiosa più fondata. Nè a
questa inclinazione dei popoli contrastava il governo, non ancora
insospettito dalla rivoluzione di Francia.

Nel regno di Napoli specialmente più si desideravano le riforme, perchè
più erano necessarie, e maggiori radici avevano messe le generose
dottrine, massime fra i legisti. Gran confusione ancora era nelle leggi:
vivevano tuttavia quelle degli antichi Normanni, viveano quelle dei
Lombardi, nè le leggi dei due Federici, nè le aragonesi, nè le angioine,
nè le spagnuole, nè le austriache erano del tutto dismesse. Quindi niun
diritto in palese, nè niuna lite terminabile. La gravità del male faceva
più desiderare il rimedio, principalmente negli ordini giudiziali, per
le dette ragioni imperfettissimi.

Ma queste cose meglio si conoscevano per dottrina che per esperienza;
desideravasi qualche saggio pratico dell'utilità loro. Aveva il re,
mentre viaggiava in Lombardia, visitato le cascine, per cui tanto sono
celebrate le pianure del Parmigiano, e del Lodigiano. Piacquergli opere
tali, ne fondò una a San Leucio, luogo poco distante da Caserta. La
colonia cresceva. Gli amatori delle riforme tentarono Ferdinando
dicendo, che, poichè era stato il fondatore di S. Leucio, fossene anche
il legislatore; l'ottennero facilmente. Statuì il re delle leggi della
colonia, per cui venne a crearsi nel regno uno stato indipendente, di
cui solo capo era il re. Dichiarossi la colonia indipendente dalla
giurisdizione ordinaria, e solo soggetta ai capi di famiglia, ed agli
anziani di età; gli atti appartenenti alla vita civile, massime al
matrimonio, reggevansi con forme, e regole speciali, ogni cosa in
conformità delle dottrine di Filangieri. Con queste leggi particolari
prosperava dall'un canto continuamente la colonia, dall'altro il re
vieppiù se n'invaghiva, e vedutone il frutto in pratica, diventava ogni
dì meno alieno da quei pensieri, che gli si volevano insinuare. Appoco
appoco si distendevano nel popolo, ed il desiderio di nuovi ordini
andava crescendo, parendo ad ognuno, che quello che per l'angustia del
luogo era fino allora utile a pochi, sarebbe a tutti, se con la debita
moderazione a tutti si estendesse.

Questi consigli tanto più volentieri udiva Ferdinando, quanto più coloro
che gliene porgevano, erano appunto i più zelanti difensori della
autorità e dignità sua contro la corte di Roma. Già s'era Tanucci
dimostrato molto operativo in questo negozio delle controversie romane.
Già per consiglio suo erasi soppresso il tribunale della nunziatura in
Napoli, a cui erano chiamate in appello avanti il nunzio del papa tutte
le cause, nelle quali qualche ecclesiastico avesse interesse; fu anche
troncato ogni appello a Roma. Pareva in fatti abuso enorme, che un
principe forestiero esercitasse giurisdizione, e rendesse giustizia
negli stati di un altro principe. Era Tanucci stato anche autore, che la
corona di Napoli, e non la santa sede nelle vacanze dei benefizi
nominasse i vescovi, gli abbati, e gli altri beneficiati, che la
presentazione della chinea il giorno di S. Pietro in una offerta di
elemosina si cangiasse, che il nuovo re non s'incoronasse per evitar
certe formalità, che si usavano fin dai tempi dei re Normanni, e che la
sovranità romana sul regno indicavano. Per consiglio suo medesimamente
si era diminuito il numero dei religiosi mendicanti, e soppressa la
società di Gesù. Parlossi inoltre di rendere i frati indipendenti dai
generali loro residenti a Roma, e d'impiegar una parte dei beni della
chiesa per allestir un navilio sufficiente di vascelli da guerra.

Tutte queste novità non si potevano mandar ad esecuzione senza
grandissime querele dalla parte di Roma; infatti elle furono molte. Ma
sorsero nel regno molti scrittori a difesa della libertà, e della
indipendenza della corona. I fratelli Cestari risplendevano fra i primi;
si accostò a loro l'arcivescovo di Taranto. Ma vivi soprattutto si
dimostrarono coloro, che desideravano un governo più largo, proponendosi
in tal modo, e ad un tempo medesimo di difendere la dignità della
corona, e di combattere le prerogative feudali. Ciò andava a' versi a
Ferdinando grandemente sdegnato contro Roma; però ogni giorno più si
addomesticava con loro, e gli vedeva, e gli udiva più volentieri.
S'aggiunse, che Carlo di Marco, uno dei ministri del re, uomo di non
poca dottrina, dava lor favore, per quanto spetta alle controversie con
Roma.

Tale era lo stato del regno di Napoli, in cui si vede che i medesimi
tentativi si facevano, che nella Lombardia austriaca ed in Toscana circa
la disciplina ecclesiastica, ma con maggior ardore a cagione delle
controversie politiche con Roma. Rispetto poi alle riforme nelle leggi
civili, vi si era anche incominciato a por mano, ma con minor efficacia,
perchè Acton non se n'intendeva e ripugnava; la regina, che se
n'intendeva, ripugnava ancor essa; ed il re occupato ne' suoi geniali
diporti, amava meglio che altri facesse, che far da se. Da ciò nasceva,
che gli umori non si sfogavano, ed il negato si appetiva più avidamente.

La Sicilia, parte tanto essenziale del regno di Napoli, si reggeva con
leggi particolari. Da tempi antichissimi ebbe un parlamento di tre
camere dette Bracci, ch'erano gli ordini dello stato. Una chiamavasi
Braccio militare, o baronale; in questo sedevano i signori, che avevano
in proprietà loro popolazioni, almeno di trecento fuochi. L'altra
intitolavasi Braccio ecclesiastico; entravano in questo tre arcivescovi,
sei vescovi e tutti gli abati, ai quali il re conceduto avesse abbazie.
La terza aveva nome Camera demaniale; era composta dai rappresentanti di
quelle città che non appartenevano ai baroni, e che demaniali si
chiamavano; cioè del dominio del re. Perciocchè due sorte di città avea
la Sicilia, baronali, e libere. Le prime erano quelle che stavano
soggette ad un barone, le seconde quelle che dipendevano immediatamente
dal re, e si reggevano con le proprie leggi municipali. Accadeva spesso,
che un solo barone avesse più voti in parlamento, per essere feudatario
di più terre. Lo stesso accadeva, e per la medesima ragione, degli
ecclesiastici; lo stesso ancora dei deputati delle città, dando più
città il mandato ad una persona medesima. Capo del Braccio baronale
tenevasi il barone più antico di titolo, dell'ecclesiastico
l'arcivescovo di Palermo, del demaniale il pretore della medesima città:
adunavasi anticamente il parlamento ogni anno; poi fu fatto
quadriennale. Prima di Carlo V faceva le leggi; dopo venne ridotto a
concedere i donativi.

Da questo si vede, che il nervo principale del parlamento siciliano
consisteva nei baroni, perchè più ricchi erano, e più numerosi. Ma ben
maggior era la potenza loro nelle terre, a cagione dei privilegi
feudali. Rimediovvi in parte Caraccioli, vicerè; pure i vestigi
feudatarii vi erano ancora gravi. Del resto le opinioni del secolo poco
avevano penetrato in quell'isola; ma quello che non dava l'opinione, il
potevano dare facilmente gli ordini dello stato.

Questa che abbiamo raccontata, era la condizione del regno delle due
Sicilie verso l'ottantanove; ma poco diversa appariva quella del ducato
di Parma e Piacenza, dove come a Napoli, regnava la famiglia dei Borboni
di Spagna. Anche in questi luoghi vedevasi sorta una maggior perfezione
del vivere civile, e le contese con la sedia apostolica pel medesimo
fine delle investiture avevano aperto il campo ad investigazioni a
diminuzione dell'autorità romana. Quando l'infante D. Filippo governava
il ducato, era in lui grande l'autorità del francese Dutillot, il quale
nato di poveri parenti in Baiona, era salito per la virtù sua al grado
di primo ministro. Era stato appunto mandalo Dutillot dalla corte di
Francia al duca Filippo, acciocchè lo consigliasse intorno agli affari
che correvano con la corte di Roma, temendosi che in quella nuova
possessione del ducato, ella volesse dare qualche sturbo in virtù dei
diritti di superiorità sovrana, che pretendeva in quello stato. Per
verità se grande fu la fede che la Francia ed il duca Filippo ebbero in
Dutillot, non furono minori la sua destrezza, e la prudenza. Chiamò a se
i più famosi ingegni d'Italia, tra i quali non è da tacersi il teologo
Contini, uomo dottissimo nelle scienze canoniche, ed il Turchi,
cappuccino di molte lettere, di notabile eloquenza, ed amatore delle
libertà ecclesiastiche, benchè, fatto vescovo, abbia poi mutato, non
dirò opinione, ma discorso; ma tanto per opera di Dutillot si
dirozzarono i costumi in quella bella parte d'Italia, e tanto vi
prosperarono le buone arti, che il regno di D. Filippo ebbe fama del
secol d'oro di Parma. Certo, città nè più colta, nè più dotta di Parma
non era a quei tempi, nè in Italia, nè forse anche altrove. Crearonsi,
per consiglio del Paciaudi, a questo fine chiamato da Roma, più perfetti
ordini nell'università degli studi, un'accademia di belle arti, una
magnifica libreria; e perchè con gli ordini buoni concorressero i buoni
insegnamenti, ed i buoni esempi, vennervi, chiamati da diversi paesi,
oltre Paciaudi, e Contini, anche Venini, Derossi, Bodoni, Condillac,
Millot, Pageol. Fra i buoni esempi Dutillot medesimo non era degli
ultimi, scoprendosi in lui decoro, facondia, cortesia, e tutte quelle
parti che a perfetto gentiluomo si appartengono: arricchivasi al tempo
stesso, ed abbellivasi il ducato per manifatture o fondate o ristorate,
per edifizi, per strade, per pubblici passeggi. Così passò il regno di
D. Filippo assai felicemente sotto la moderazione di Dutillot.

Morto poi nel 1765 il duca Filippo, e devoluto il ducato nel duca
Ferdinando, ancor minore d'età, Dutillot continuò a governar lo stato
con la medesima sapienza. A questo tempo sorse una grave controversia
tra il governo del duca e la corte di Roma; imperciocchè avendo il duca
mandato fuori una sua prammatica intorno alle mani morte, ed un editto,
che le obbligava al pagamento delle gravezze pubbliche, il papa Clemente
XIII pubblicò in Roma un breve monitorio, con cui dichiarò nulle quelle
ordinazioni sovrane di Parma, come provenienti da autorità non idonea a
farle, e lesive dell'immunità ecclesiastica, ammonendo eziandio, che
tutti coloro, che cooperato vi avevano, erano incorsi nelle censure
ecclesiastiche, da cui non potessero essere assolti in nissun caso,
eccettuato l'articolo di morte, se non da lui stesso, o dal pontefice,
che dopo di lui sulla cattedra di San Pietro sedesse. Dutillot difese
con non ordinaria franchezza e prudenza il diritto sovrano del duca,
alla quale difesa diedero non poco favore molti scritti pubblicati da
uomini dotti in tale proposito.

Questi accidenti concitarono contro Dutillot l'odio, e l'arti dei
papisti già entrati molto addentro nella buona grazia del giovinetto
principe. Ciò non ostante in tutto il tempo, in cui questi fu minore
d'età, non perdè il ministro dell'autorità sua. Quando poi, giunto
all'età di diciott'anni, assunse il governo, s'indrizzarono i suoi
pensieri ad altro fine. Perchè congedato Dutillot, il principe si
governò intieramente a seconda dei papisti. Il tribunale
dell'inquisizione fu instituito in Parma, ma mostrò mansuetudine; nè
aspro fu il reggimento del duca; le tasse assai moderate. Era molesto a
molti il rigore eccessivo, che si usava per far osservare certe pratiche
di esterior disciplina. In questo i popoli non potevano dir del
principe, che altro suono avessero le sue parole, ed altro i fatti;
poichè ei dava le udienze in sagrestia, ei cantava coi frati in coro,
egli addobbava gli altari, ei suonava le campane, egli ordinava i santi
nel calendario dell'anno. Ma mentre il duca pregava, i popoli si
erudivano, nè Parma perdette il nome, che si era acquistato, di città
dotta e gentile.

Sedeva a questi tempi, come abbiam già detto, sulla cattedra di san
Pietro il sommo pontefice Pio VI, destinato dai cieli a sostenere il
colmo della prospera, e dell'avversa fortuna. Il suo antecessore
Clemente XIV da povero fraticello salito, per le virtù sue, alla
grandezza del papato, aveva in tanta sublimità conservato quella
semplicità di costumi, e quella modestia di vita, alle quali nella
solitudine dei chiostri s'era avvezzato. Ciò parve a molti, in una Roma,
nel primo seggio della Cristianità, ed in tanta non solo curiosità
d'indagine, ma ancora inclinazione alla miscredenza, che nei popoli di
quell'età molte evidentemente apparivano, cosa altrettanto intempestiva,
e pericolosa, quanto era in se lodevole, e virtuosa; perchè ove gli
argomenti non persuadono, le virtù non muovono, e per ultimo rimedio si
deve por mano alla pompa, imperciocchè gli uomini facilmente credono
esser la ragione dove vedono la grandezza: ed il rispettare è principio
del persuadersi.

Questi pensieri tanto operarono nella mente dei cardinali, che, morto
Clemente, chiamarono papa il cardinal Braschi, che già fin quando era
tesoriero della camera apostolica aveva mostrato in tutte le azioni non
ordinario splendore. Veramente erano in lui, forse più che in altr'uomo
de' suoi tempi, molto notabili l'eccellenza delle forme, la facondia del
discorso, la finezza del gusto, la grandezza delle maniere, procedendo
in ogni affare con tanta grazia giunta a tanta maestà, che e la
venerazione verso la persona sua, ed il rispetto verso la sede ne
venivano facilmente conciliati. Vero è, che tale generosa natura dava
spesso, come suol avvenire, nell'eccesso contrario; perchè s'era bello
d'aspetto, voleva anche comparir tale, forse più che al suo grado
s'appartenesse; l'eloquenza sua sentiva talvolta di eccessiva
squisitezza, e la grandezza peccava non di rado di vanità; del resto
arbitrario e sdegnoso, sopportava malvolentieri che altri ai voleri suoi
si opponesse. Queste erano le qualità di papa Pio. Circa i costumi, e'
furono non che non meritevoli di riprensione, degni di lode; e certe
voci corse in questo proposito, piuttosto alla malvagità dei tempi che
seguirono, che a verità debbonsi attribuire.

Ognuno crederà facilmente, che un pontefice di tal natura, sentendo
altamente di se, doveva anche altamente sentire dell'autorità sua, e
delle prerogative della sedia apostolica. Nè mancavano incentivi a
queste inclinazioni. Covava allora fra quei cardinali, che non erano o
dall'ignoranza offesi, o dall'ozio, o dalle morbidezze ammolliti, un
disegno d'una suprema importanza per l'Italia, e quest'era di ridurla
unita sotto un governo confederato, di cui fossero parte tutti i
principi italiani, e capo il sommo pontefice. Principal autore di questo
consiglio era il cardinal Orsini, uomo di natura piuttosto strana che
no, ma dottissimo in materia canonica, ed assai caldo zelatore delle
prerogative romane; se ai più pareva, che Gregorio VII avesse troppo
detto e troppo fatto, pareva all'Orsini, ch'ei non avesse nè detto, nè
fatto abbastanza. (_Gorani, Mémoires secrets des Cours d'Italie, t. II_)
Pure, siccome da cosa nasce cosa, se il pensiere dell'Orsini circa la
lega italica fosse stato ridotto in atto, avrebbe partorito effetti
importanti, e dai papi potuto nascere la salute d'Italia, come pur
troppo spesso n'è nata la rovina; perchè non sempre ebbero i papi il
dovuto rispetto all'autorità temporale dei principi italiani; ed i
principi italiani hanno sempre amato invidiarsi fra di loro, e chiamare,
per ultimo rimedio, i forestieri in Italia piuttosto che pensare alla
preservazione della comune madre. Quali effetti ne siano risultati e per
loro, e per tutti, il mondo se gli ha veduti, e gl'Italiani non
piangeran mai tanto, che non resti loro a piangere molto più.

Tornando ora al proposito nostro, non potendo Pio allargare, come
avrebbe voluto, nè il dominio, nè l'autorità, perchè l'opinione era
contraria, cercò di acquistar fama di splendido sovrano. Debbesi per
prima e principal opera mentovare il prosciugamento delle paludi
Pontine, se non a final termine condotto, certamente per la maggior
parte eseguito con ispesa tanto enorme rispetto a stato sì angusto, con
costanza tanto mirabile, che pochi esempi si leggono nelle storie degni
di ugual commendazione.

Chiamano paludi Pontine una pianura di centottanta miglia quadrate, che
si distende in lunghezza fino a ventisette, ed in larghezza fino a otto,
più o meno, secondo i luoghi. Ella è terminata a greco dalle montagne
della Spina, a piè delle quali sorgono le città di Terracina, Piperno, e
Sezze; a maestro dalle colline di Velletri, e dai boschi della Cisterna,
a libeccio; a scirocco, ed ad ostro dal mare.

Erano anticamente questi luoghi, e prima che diventassero tanto infami
per aere pestilenziale, colti e salubri. Solo un piccolo padule vi si
osservava vicino a Terracina. Fecevi nel quinto secolo di Roma il
censore Appio la magnifica via, che ancora si chiama col suo nome. Ma
spopolate le provincie per l'atrocità delle guerre, e fatti i terreni
incolti, le acque stagnanti soprabbondarono, e sopraffecero ogni cosa.
Poi Cetego consolo di nuovo prosciugando, le risanò. Ma le guerre civili
le tornarono a peggior condizione; tanto che ai tempi d'Augusto la via
Appia appariva sola in mezzo di quel vasto marese. Tentò Augusto,
tentarono gl'imperadori suoi successori di ridurlo a sanità, e fecerlo;
ma i Barbari, che sopravvennero, spensero, con tutti gli altri, anche
questo segno dell'uman culto, e dell'opere d'ingegno. Così quelle pingui
e vaste terre impaludate si rimasero fino ai tempi più moderni, in cui i
pontefici romani Leone Primo, e Sisto Secondo applicarono l'animo a
volerle prosciugare. Aprì il primo il gran portatore della torre di
Badino, aprì il secondo il fiume Sisto, ch'è un canale artefatto, che
attraversa le paludi per la lunghezza loro, ed è destinato a raccorre
tutte le acque superiori per condurle al mare. Ma nè l'uno, nè l'altro
di questi pontefici regnarono tempo, che bastasse a compir l'impresa.
Sgomentaronsene i successori, o fecero tentativi inutili. Clemente XIII
volle dare sfogo all'acque pel rio Martino, ma non potè, ritraendolo
l'enormità della spesa. Finalmente non così tosto fu assunto al
pontificato Pio VI, che pensò al prosciugamento delle Pontine. Quattro
fiumi, l'Amazeno, l'Uffente, la Ninfa, e la Teppia, non trovando sfogo
al mare verso Terracina, sono principalmente cagione dell'impaludamento.
Rapini, ingegnere di grido, proposto da Pio alle opere, cavata la linea
Pia, condusse le acque al mare pel portatore di Badino, cavò l'antico
fiume Sisto, alveò l'Uffente, e l'Amazeno. S'abbassarono le acque, si
scoversero i terreni, i colti si mostrarono dov'erano le paludi, la via
Appia restituita ai viandanti. Tale fu l'opera egregia di Pio VI.

Non dimostrossi minore l'animo del pontefice negli ornamenti aggiunti
all'antica Roma. Edificò la famosa sagrestia a lato alla chiesa di S.
Pietro; opera certamente di molta magnificenza, ma forse di troppo
minuta e troppo vaga architettura, se si paragona al grandioso stile
della basilica di Michelagnolo. Dolsersi anche non pochi, che per
fondare questo suo edifizio, abbia il papa ordinato, che si atterrasse
l'antico tempio di Venere, al quale Michelagnolo aveva avuto tanto
rispetto, che solo il toccarlo gli era paruto sacrilegio. Bellissimo
pensiero di Pio altresì fu quello di persuadere, come aveva fatto già
fin quando esercitava l'ufficio di auditore del Camerlingo, a papa
Clemente, di ornar il Vaticano con un sontuoso Museo, il quale poi
condotto a maggior grandezza da lui dopo la sua esaltazione, fu chiamato
Pio-Clementino. Lo arricchì con gran numero di statue, busti,
bassirilievi, ed altre anticaglie di gran pregio, alle quali non mancava
mai il motto: dato dalla munificenza di Pio Sesto; vanità per certo
molto innocente. Come nobile fu l'intento suo nel fondar il Museo, così
nobile del pari fu il suo consiglio di volerne tramandare con eccellente
rappresentazione di scritture, e di figure la memoria ai posteri. Nè fu
meno commendabile l'esecuzione; imperciocchè, affidatane la cura, quanto
alle figure, a Ludovico Mirri, e quanto ai comenti, ad Ennio Quirino
Visconti, ne sorse quella bella descrizione del Museo Pio-Clementino,
una delle opere più perfette, che in questo genere siano.

Così cresceva Roma sotto Pio in bellezza ed in isplendore ogni giorno:
così visitata dai più potenti principi d'Europa lasciava in loro
riverenza, e maraviglia, così la magnificenza che cresceva, suppliva
alla fede che mancava; così i popoli mossi da sì sontuosi apparati non
rimettevano di quella venerazione, che avevano sempre avuto verso la
sedia apostolica. Quanto alle nuove dottrine filosofiche, che parlavano
tanta umanità, poche radici avevano messo in Roma: non che i gentili
pensieri non vi fossero graditi, ma perchè gli autori loro mescolando,
come facevano, tempi dissomigliantissimi, ed attribuendo a certi effetti
cagioni non vere, troppo in se stessi si compiacquero di condannar le
romane cose. Tal era Roma, tanto sempre a se medesima conforme, che
mancate l'armi, comandò con la fede, mancata la fede, comandò con le
pompe, ritraendo sempre in ogni fortuna di quella grandezza, che per
ispecial privilegio del cielo pare in lei congenita e naturale.

Mentre così in varie parti d'Italia più o meno si cancellavano per
benefizio dei principi, o per ammaestramento dei buoni scrittori, le
vestigia che i tempi barbari avevano lasciato nelle instituzioni dei
popoli, e che evidentemente vi si procedeva verso un vivere sociale più
generoso e più mite, poco o nissun cambiamento si osservava in altre
parti della medesima provincia. La monarchia piemontese era la più ferma
di tutte le monarchie, poichè in lei non si videro mai, come in tutte le
altre, o rovine nella casa regnante, o rivoluzioni di popoli. Del quale
privilegio, se si vorrà ben dentro considerare, apparirà, prima e
principal cagione essere la potestà assoluta del principe, giunta con un
uso moderato della medesima. Poi mancavano le occasioni dell'ambizione
dei potenti; perciocchè trovandosi il Piemonte posto tra la Francia e
l'Austria, altro non avrebbe partorito l'ambizione di un potente, anche
fortunata, che render se ed il paese suddito o dell'una o dell'altra; nè
mai chi avesse voluto imitare un duca di Braganza, avrebbe potuto venir
a capo della sua impresa. S'aggiunse, che i principi di Savoia
governarono sempre gli eserciti loro da loro medesimi, nè potevano
sorgere capitani di gran nome, che potessero, non che distruggere,
emulare la potenza dei principi.

Da questo, e dagli eserciti molto grossi, nacque la maravigliosa
stabilità della monarchia piemontese. Ne procedette, oltre a ciò, in
quello stato una opinione generale stabile, che da generazione in
generazione propagandosi, rendè questa monarchia somigliante alle
repubbliche, nelle quali, se cangiano gli uomini, non cangiano le
massime, nè le opinioni. Adunque gli ordini antichi si erano conservati
intieri; le opinioni nuove poco vi allignavano.

Ciò non ostante alcuni segni, sebben deboli, di cambiamento, si
ravvisavano negli stati del re di Sardegna, massime circa la
ecclesiastica disciplina. Imperciocchè tolte con providissimo consiglio
dal re Vittorio Amedeo II le pubbliche scuole ai gesuiti, e fornita
l'università degli studi di ottimi professori, incominciarono le
dottrine dell'antichità cristiana a diffondersi. I tre bibliotecari
dell'università, Pasini, Berta, e Pavesio, uomini di molto sapere e
pietà, promossero lo studio delle opere scritte dai difensori di quelle
dottrine: Vaselli ne arricchì la libreria del re.

Regnava Vittorio Amedeo, terzo di questo nome, principe di animo
generoso, di vivo ingegno, e di non ordinaria perizia nelle faccende di
stato. Contaminava la sua buona natura un amore eccessivo della gloria
militare: quindi ordinò e mantenne in piè un esercito grosso fuor di
misura: il che rovinò le finanze, che tanto fiorivano ai tempi di Carlo
Emanuele suo padre; sparse largamente nella nazione la voglia delle
battaglie, e diè favor eccessivo e potenza ai nobili, soli ammessi a
capitanar le soldatesche. Ognuno voleva essere, ognuno imitar Federigo
re di Prussia. Certamente se immortali lodi si debbono a Federigo per
aver difeso il suo reame contra tutta l'Europa, gran danno ancora le
fece per avervi introdotto coll'esemplo suo un eccessivo umor
soldatesco, ed aver messo su eserciti smisurati. Gli altri potentati o
per fantastica imitazione, o per dura necessità furono costretti a far
lo stesso; poi venne la rivoluzione di Francia, che dilatò questa peste
ancor di vantaggio, poi sorse Buonaparte, che la portò agli estremi, ed
altro non mancherebbe alla misera Europa per aver la compita barbarie,
se non che ella facesse marciare, a guisa degli antichi Galli e Goti,
coi combattenti anche i vecchi, le donne, ed i fanciulli. Certo nè
libertà alcuna, nè ordine buono di finanza, nè civiltà durevole potrà
mai essere in Europa, se i principi non si risolvono a por giù questi
loro eserciti sterminati. Questi sono gli obblighi, che le generazioni
hanno a Federigo.

Ma tornando a Vittorio, tanto era in questa bisogna infatuato, che
soleva dire, ch'ei faceva più stima di un tamburino, che d'un letterato,
benchè poi riuscisse miglior che di parole; perciocchè i letterati
accarezzava e premiava, ed usava anche con loro molto famigliarmente. Ma
le armi prevalevano; quindi non solamente fu dissipato il tesoro
lasciato da Carlo, ma i debiti dello stato, non ostante che le
imposizioni s'aggravassero, tanto s'ammontarono, che sommavano nel 1789
a meglio di cento milioni di lire piemontesi, che sono più di cento
venti milioni di franchi. Le cariche civili ed ecclesiastiche
conferivansi solo ai nobili, ed agli abbati di corte. Ad una generazione
di magistrati integerrimi e capaci, e di vescovi santi e dotti,
successero qualche volta magistrati e vescovi poco atti per dottrina, e
fors'anche meno per costume a reggere gli uffizi loro.

Pure fiorivano le scienze; fiorivano anche, ma non tanto, le lettere.
Quanto alle contese circa l'ecclesiastica disciplina fra il romano
pontefice, ed i principi di casa austriaca, il re Vittorio, contuttochè
pensasse da illuminato cristiano in materia religiosa, aveva, per amor
di quiete, ordinato, che mai non si parlasse o scrivesse nè pro nè
contro la bolla _Unigenitus_, nè mai si trattasse dei quattro capitoli
della chiesa gallicana; che anzi, siccome questi capitoli erano
apertamente insegnati, e costantemente difesi nell'università di Pavia
dopo le riforme fattevi da Giuseppe Secondo, aveva, a petizione del
cardinale Gerdil, uomo dotto, ma romano in eccesso, proibito, che i
sudditi andassero a studiare in quella università. Ma tali opinioni più
pullulavano, quanto più si volevano frenare.

Da quanto abbiam finora discorso si può raccogliere, che il paese
d'Italia, il quale ne sta ai passi, e doveva il primo esser percosso
dalla tempesta, trovavasi, sotto sembianza forte, in non poca debolezza;
poichè, se aveva esercito grosso e pieno di buoni soldati, che aveva
certamente, governavasi questo esercito da ufficiali più notabili per
nobiltà, che per esperienza di guerra; l'erario penuriava per debiti e
per dispendio esorbitante; la superiorità dei nobili odiosa a tutti.
Perciò vi covava qualche mal umore, crescendo dall'una parte la superbia
per sospetto, dall'altra l'ambizione per dispetto.

Se la monarchìa Piemontese era la più ferma delle monarchìe, la
repubblica di Venezia era la più ferma delle repubbliche. Coloro i quali
credono, essere le repubbliche varie e turbolente, nè poter la quiete
sussistere che nelle monarchìe, potran vedere nella Veneta una
repubblica più quieta di quante monarchìe siano state al mondo, eccetto
solo quella del Piemonte. Passò gran corso di secoli senza turbazioni;
fu percossa da potentissime nazioni, da Turchi, da Germani, da Francesi;
trovossi fra guerre atroci, fra conquiste di popoli barbari, fra
rivoluzioni orribili di genti; Roma stessa fulminava contro di lei. Pure
conservossi, non solo salva in mezzo a tante tempeste, ma nemmeno ebbe
bisogno di alterar gli ordini antichi. Tanto perfetti erano i medesimi,
e tanto s'erano radicati per antichità! Pare a me, che più sapiente
governo di quel di Venezia non sia stato mai, o che si risguardi la
conservazione propria, o che si miri alla felicità di chi obbediva. Per
questo non vi sorsero mai parti pericolose; per questo certe nuove
opinioni non vi si temevano, perchè non vi si amavano, e forse ancora
non vi si amavano, perchè non vi si temevano. Solo da biasimarsi
grandemente era quel tribunale degl'inquisitori di stato per la
segretezza, l'arbitrio, e la crudeltà dei giudizi: pure era volto
piuttosto a frenare l'ambizione dei patrizi, che a tiranneggiare i
popoli. Nè sola Venezia ebbe inquisitori di tal sorte, perchè i governi
che non gli hanno per legge stabile, se gli procurano per abuso; e non
so se muovano più il riso o lo sdegno certuni, che tanto romore hanno
levato contro il tribunale suddetto, e che anche presero pretesto da lui
di distruggere quell'antica e santa repubblica. Del resto, la providenza
di lei era tale, che e l'umanità vi trovava luogo, e le gentili
discipline vi si proteggevano. Ma la lunga pace vi aveva ammollito gli
animi, e se vi rimanevano ordini buoni, mancavano uomini forti per
sostenergli. Diminuita la potenza Turchesca, e composte a quiete le cose
d'Italia, perchè accordate, rispetto al ducato di Milano, ed al regno di
Napoli, tra Francia, Austria e Spagna, posò intieramente le armi la
repubblica, e credette colla sola sapienza civile potersi preservar
salva nei pericoli, che radi ancora si rappresentavano. Ma vennero certi
tempi strani, in cui la sapienza civile non poteva più bastare senza la
forza, troppo rotti e troppo enormi dovevano essere i moti: la sapienza
civile stessa era venuta in derisione. Così Venezia verso l'ottantanove
stimata da tutti, temuta da nissuno, se era capace di risoluzioni
prudenti, non era di risoluzioni gagliarde; l'edifizio politico vi stava
senza puntello: una prima scossa il doveva far rovinare.

Assai diversa da questa mostravasi, quanto al vigore degli animi, la
condizione della repubblica di Genova. Nissun popolo si è veduto meno
da' suoi maggiori degenerato del Genovese. Fortezza d'animo, prontezza
di mente, amore di libertà, attività mirabile, civiltà ancor mista con
qualche rozzezza, ma esente da mollezza; un osare con prudenza, un
perseverare senza ostinazione, ogni cosa insomma ritragge ancora in lui
di quel popolo, che resistè ai Romani, battè i Saracini, pose agli
estremi Venezia, distrusse Pisa, conquistò Sardegna, produsse Colombo e
Doria, cacciò dalla sua città capitale i soldati d'Austria; e se i
destini in questi ultimi tempi non fossero stati tanto contrarj alla
misera Italia, forse i Liguri avrebbero lasciato al mondo qualche bel
saggio di valore e di virtù. Ma parlossi d'indipendenza con la
oppressione, e di libertà con la servitù, e gli animi distratti fra
dolci parole e tristi fatti, non poterono nè accendersi al bene, nè
vendicarsi del male. Era in Venezia un acquetarsi abituale alla
sovranità dei patrizj, perchè era non solamente non tirannica, ma dolce,
e perchè era da principio presa, e non data. Era in Genova un vegliare
continuo, una gelosìa senza posa nell'universale verso la sovranità dei
nobili, non perchè tirannica fosse, ma perchè era stata non presa da chi
comandava, ma data da chi obbediva. La lunga quiete aveva fatto posar
gli animi in Venezia: le sette, le fazioni, le parti ora rompendo in
manifesta guerra civile, ora sottomettendo la patria ai forestieri,
avevano mantenuto in Genova gli animi forti, e le menti attente. Era nel
paese veneto gran ricchezza con ampio territorio e fertile; era nel
Genovesato gran ricchezza con angusto territorio e sterile; perciò là si
poteva conservar l'acquistato posando, qua bisognava conservarlo
operando. Era in Venezia chiuso a' plebei il libro d'oro; era in Genova
aperto, possente stimolo a chi aveva avuto più amica la natura che la
fortuna. Sicchè non dee far maraviglia, se risplendeva Venezia più per
delicatezza di costumi, che per forza, e se pel contrario era più
conspicua in Genova la forza che la delicatezza. Quanto alle opinioni,
quelle relative allo stato poco sapevano di cambiamento, quelle relative
all'ecclesiastiche discipline, assai. Quindi Porto-Reale era in favore,
e molto largamente si pensava sull'autorità del papa. Tal era Genova non
cambiata dai secoli, e le antiche querele sulla natura de' suoi
abitatori al molto amor patrio suo sempre molesto ai forestieri,
piuttosto che a verità, debbonsi attribuire.

Se Venezia dimostrava quanto possa per la felicità dei popoli e per la
stabilità degli stati l'aristocrazia temperata dal costume, se Genova
c'insegnava quanto possa pel medesimo fine la maniera stessa di governo
temperata dal costume e dalla gelosia del popolo, dimostravalo Lucca con
l'uno e con l'altro, e di più col freno di una sottile investigazione
sul procedere tanto dei nobili, quanto dei popolari. Era in Lucca
quest'ordine, che chiamavano _discolato_, e rappresentava l'antico
ostracismo d'Atene, e la censura di Roma, che quando alcuno, o nobile o
popolano si fosse, trascorreva i limiti della modestia civile, o dei
costumi buoni, tosto tenevasi Discolato, scrivendo ciascun senatore il
suo nome in sur una polizza; e se venticinque polizze il dannavano in
tre Discolati successivi, ei s'intendeva mandato a confine, od in
esilio. Tenevasi il Discolato ogni due mesi; il che era gran freno agli
uomini ambiziosi e scorretti. Pure siccome sempre il male è vicino al
bene, quella continua e minuta inquisizione, col timore che ne nasceva,
rendevano di soverchio gli uomini sospettosi e guardinghi; perfino
l'onesta piacevolezza era sbandita dal conversare Lucchese, ed una
terra, oltre ogni credere dolce e gioconda, era abitata da gente grave e
contegnosa.

Nè minor gelosia era verso i giudici; quindi si chiamavano dall'estero:
poi, deposto il magistrato, si sottomettevano a sindacato, o vogliam
dire ad esame: seduti in luogo pubblico, poteva ognuno accusargli di
gravame; commessarj espressi tenevano registro, e facevano rapporto al
senato, che giudicando assolveva o condannava. Così erano in Lucca
giudizj integerrimi, primo e principal fondamento alla contentezza dei
popoli.

Ma se vi si dava ad ognuno il suo, vi si largiva il necessario al
bisognoso; perchè a chi voleva aprir traffichi, o era stato danneggiato
dalle stagioni, si fornivano, o danari dall'erario, o generi dai
magazzini del comune. Così mite, provvido, e libero era il reggimento di
Lucca. Così ancora facilmente si vede, che nei paesi d'Italia, che non
erano stati dati in preda dagl'imperadori a principi assoluti, od a
signori arbitrarj, erano state ordinate la giustizia e la libertà, non
impronte e superbe favellatrici, come in altri paesi, ma fondate su
buoni statuti, sull'assenza d'eserciti esorbitanti, sulla modestia di
chi reggeva, sulla natura sottile ad un tempo, ed assennata
degl'Italiani. Che poi questi ordini fossero perfetti per fondare una
compita libertà, nè io, nè altri, credo, che s'ardirà dire. Ma dove sia
questo genere di perfezione, per me nol so; poichè neanco credo che sia
dove le soldatesche sterminate possono conquistare, e recare a servaggio
non che la patria, una, ed anche più parti del mondo. Che se poi solo ed
unicamente si volesse giudicare della bontà dei governi argomentando
dall'infrequenza dei delitti, certamente si affermerebbe i governi di
Venezia, di Genova, di Lucca, e di Toscana essere i migliori. Va con
questi, se però non è superiore per bontà, quello della repubblica di
San Marino. Vive da dodici secoli la repubblica di questo nome, appena
nota al mondo per fama. Quivi virtù senza fasto, quiete senza tirannide,
felicità senz'invidia: quivi nobiltà solo per chiarezza di natali, non
per dritti oltraggiosi, nè per privilegj, nè per desiderio di
dominazione: quivi popolo occupato ed industrioso, e come fra nobili
temperati, così nè irrequieto, nè tirannico. Fortunate sorti, per cui,
tolta l'ambizione dalle due parti, solo rimasero gli affetti
conservatori della società. Rovinavano per lunghi anni intorno a San
Marino i regni, rovinavano le repubbliche, si straziavano gli uomini per
civili e per esterne guerre: sul Titano monte perseverarono i
Sammariniani in tranquillo stato, ed amici a tutti: dall'alto, e dal
sereno miravano le tempeste. Volle l'ambizione moderna introdursi in
quei placidi recessi, ma fu l'opera indarno, come fia da noi a suo luogo
raccontato: l'inveterato e dolce aere resistette al pestilenziale
soffio. Un consiglio di sessanta nominato primitivamente dai capi di
tutte le famiglie adunati in generale congresso, o vogliam dire a
parlamento, e che chiamavano aringo, poi rinnovellato da se stesso a
misura delle vacanze, e due consoli semestrali col titolo di capitani
del comune reggono lo stato. Hanno i capitani la facoltà esecutiva:
avevano anche anticamente, a norma degli antichi consoli di Roma, parte
della giudiziale, ma questa poi cesse a uomini chiamati dall'estero dal
consiglio sotto nome di podestà: rimase ai capitani l'ufficio di
paciali. Sono i capitani, e così ancora i podestà, per gli atti del loro
ufficio soggetti al sindacato, che è il modo della legge delle
obbligazioni, o come dicono i Francesi, della risponsabilità, trovato
dagl'Italiani per la guarentigia dei dritti. L'equalità civile consola
San Marino, i costumi il conservano, la povertà sicuro scudo contro i
forestieri. Nulla ci desidera negli altri, nulla gli altri desiderano in
lui, perchè i buoni hanno a schifo i vizj, la quiete non piace ai
turbolenti, nè la libertà ai corrotti.

Regnava in Modena il duca Ercole Rinaldo di Este, ultimo rampollo di una
casa, da cui l'Italia riconosce tanti benefizj di gentilezza, di
dottrina e di lettere, come se fosse ordinato dai cieli, che non solo
ogni reggimento Italiano, ma ancora ogni sangue sovrano, eccetto quel di
Piemonte, dovessero andare spenti nei calamitosi tempi che vedemmo. Era
il duca Ercole principe degno dei suoi maggiori, se non che forse la sua
strettezza nello spendere era tale, che sapeva di miseria. Pure dubitar
si potrebbe, se tale qualità in lui si debba a vizio, od a virtù
attribuire; perchè se dagli eventi giudicar si dovesse, e dalla natura
sua, ch'era previdentissima, sarebbe degno anzi di lode, che di biasimo.
Certo, era in lui maravigliosa la previdenza, e non so se i posteri mi
crederanno, perchè ciò solo a rinomati filosofi fu attribuito, quando
dirò, che il duca Ercole con chiaro ed evidente discorso predisse,
parecchi anni prima dell'ottantanove, il sovvertimento di Francia, e la
rovina d'Europa. Aggiunse con voce ugualmente profetica, che la Francia
perderebbe la sua preponderanza, che tutte le potenze si sarebbero
collegate contro di lei, e che nissuna l'avrebbe aiutata. Principe
buono, ed avverso agli ordini feudali, affermava ch'essi erano più
funesto flagello all'umana generazione, che la guerra e la peste, nè mai
comportò ai nobili le insolenze. Principe religioso, seppe tener in
freno il clero e Roma, perchè e voleva intiero il dominio de' suoi, e si
ricordava del tratto di Ferrara. Fiorirono maravigliosamente a tempo suo
le lettere in quella parte d'Italia: finì la casa d'Este simile a lei,
nell'antico costume perseverando.

Ora per raccogliere in poco discorso quello che siamo andati finora
largamente divisando, si vede che se apparivano in Italia desiderj di
riforme, non apparivano semi di rivoluzione; che questi desiderj
risguardavano parte lo stato politico, parte la disciplina ed il governo
della chiesa; principalmente una evidente impazienza vi era sorta di
quanto rimaneva degli ordini feudali. I principi, i primi mostrarono di
volere, e mandarono ad effetto non poche riforme; il che fece nascere
generalmente desiderio e speranza di veder condotta a compimento la
macchina delle instituzioni sociali. Tutte queste cose assecondava la
filosofia tanto squisita di quei tempi, non quella, dico, turbolenta e
sfrenata, che non s'intende come alcuni chiamino filosofia, ma quella
che desiderava maggior moderazione nei potenti, e maggior felicità nei
deboli. Imperciocchè la religione divenuta ricca e potente, per opera
dei gesuiti, lusinghiera e comportatrice di ogni cosa ai potenti, in
troppo minor cura aveva, di quanto si convenisse, coloro i quali,
secondo i precetti del suo divino Autore, suoi figliuoli prediletti
esser dovrebbono, ch'è quanto a dire i deboli. In ciò volle supplir la
filosofia, e fecelo, fintantochè uomini senza freno di lei troppo
enormemente abusando, empierono il mondo di sterminj e di sangue, come
altre volte uomini senza freno troppo enormemente ancora della religione
abusando, avevano i secoli spaventato con stragi e con ruine. A questo,
erano in alcuni luoghi della penisola uomini rozzi, ma forti, in altri
uomini gentili, ma deboli; di nuovo in alcuni armi deboli, ma opinioni
tenaci; in altri armi forti, ma eccessive, e per questo medesimo che
eccessive erano, non sufficienti. Del resto, se erano in Italia desiderj
buoni, non erano ambizioni cattive; non solo non vi si aveva speranza,
ma neanco sospetto di rivoluzione, e gli Italiani hanno natura tale, che
se van con impeto, maturano con giudizio.

Tale era Italia, quando giunto il secolo verso l'anno della nostra
salute 1789, si manifestarono in Francia, provincia solita a muovere co'
suoi moti tutta l'Europa, inclinazioni e cambiamenti di grandissimo
momento. Destarono queste novità diverse speranze e diversi timori in
Italia, secondo la diversità degl'ingegni e delle passioni. In questi
crebbero le speranze, in quelli i timori; in alcuni cominciarono a
sorgere le ambizioni: i principi si ristettero dalle riforme per
sospetto, i popoli più le desiderarono per l'esempio: tutti credettero
che per la vicinanza dei luoghi, per la frequenza del commercio, per la
comunanza delle opinioni, novità di una suprema importanza avverrebbero
di là, come già erano avvenute di qua da' monti.




LIBRO SECONDO

SOMMARIO

      Rivoluzioni in Francia, e loro cagioni, ed effetti. Loro
      effetti negli altri paesi d'Europa, massime in Italia.
      Proposizione di una lega Italica. Vera natura del trattato di
      Pilnitz. Morte di Leopoldo, imperatore d'Alemagna; assunzione
      di Francesco, suo figliuolo. Stimoli della Russia alla guerra
      contro la Francia. L'Austria e la Prussia in guerra con questa
      potenza. Risoluzione della Sardegna, di Venezia, di Napoli, di
      Genova, del papa e della Toscana. Umori dei popoli in Italia:
      opinioni delle due parti contrarie. Arti del governo di
      Francia rispetto ai governi Italiani nel 1792. Egli dichiara
      la guerra al re di Sardegna nel mese di settembre. Fatti
      d'armi nella Savoia, e nella contea di Nizza tra i Francesi, e
      i Piemontesi. Dispersione di questi ultimi nelle due
      provincie. Esse vengono in potestà dei primi. Fuga lagrimevole
      dei fuorusciti francesi dalla Savoia. Risoluzioni del re
      Vittorio Amedeo in un caso tanto improvviso, e tanto
      pericoloso.


Le mutazioni fatte in Italia da principi eccellenti non partorirono che
bene; quelle fatte da un principe giusto e buono in Francia non solo non
fruttificarono quel giovamento ch'ei s'era proposto, ma originarono
ancora orribili disgrazie. Della qual differenza chi volesse investigar
le cagioni, avrà a considerar in primo luogo le opinioni ed i costumi,
che prevalevano a quei tempi in quel regno, poi le leggi che il
governavano, e finalmente lo stato dell'erario.

Quello spirito di benevolenza verso l'umana generazione, il quale era
prevalso in Europa a questi tempi, aveva messo più profonde, e più
larghe radici in Francia, che in qualsivoglia altra provincia, sì perchè
dalla Francia medesima quasi da fonte principale derivava, sì perchè la
civiltà degli uomini in questo paese era molt'oltre proceduta, e sì
finalmente perchè, essendo essi d'indole volubile, fan nascere spesso le
mode ed i tempi, ed i tempi poscia gli governano. Così era allora tempo
d'umanità; e siccome questa è una nazione, che per la prontezza della
mente, e per la grandezza dei concetti, dà facilmente negli estremi così
nel bene, come nel male, e sempre si governa coi superlativi, così
questa universale benevolenza era diventata eccessiva, estendendosi
anche a certi fini, che toccano la radice del governo, e ciò non senza
pericolo dello stato; poichè se è necessario allettar gli uomini con
l'amore, è anche necessario frenargli col timore, più potendo in loro
l'ambizione e l'altre male pesti, che la gratitudine.

In tale disposizione di animi non solo erano divenuti, più che non
fossero mai stati, odiosi i residui degli ordini feudali, ma ogni
leggier freno, che dal governo venisse, era riputato duro e tirannico.
Da questo procedeva, che con riforme utili si desideravano anche riforme
disutili, o pericolose.

Queste opinioni recavano possente incentivo da quelle, che s'erano
formate e sparse ai tempi dell'ultima guerra d'America, sì
opportunamente intrapresa, e sì generosamente condotta dalla Francia:
esser doni volontarj le contribuzioni dei popoli, dover essi e della
necessità loro, e della quantità giudicare, esser la nobiltà non
necessaria, anzi pericolosa allo stato, il re capo, non sovrano, il
clero consiglio, non ordine, e richiamavanlo alla semplicità antica; la
religione dover esser libera. A questo aggiungevasi una tale tenerezza
per gli oppressi, che se mancavano i veri, si cercavano i supposti per
isfogar la piena di tanto amore; poichè ogni punito ed ogni imposto
riputavansi oppressi, ed un gran di sale, che si pagasse, faceva sì che
si gridava tirannide. Le ambizioni si mescolavano alle dolci affezioni,
ed alcuni fra i popolani, vedendosi favoriti dall'opinione, volevano
diventar potenti con salire alle dignità, ed alle cariche dello stato.

Quest'erano le improntitudini popolari; ma la ferita era anche più
grave, e più dentro penetrava nelle viscere dello stato; conciossiachè
coloro fra i nobili, che avevano militato in America, eransi lasciati
ridurre sì per l'esempio, e sì ancora sospinti da una illusione
benevola, credendo che un'Americana pianta potesse portar buoni frutti
in un terreno europeo non adatto ad opinioni più favorevoli ai popoli,
che alla corona; ed oltre alla equalità dei dritti, desideravano
l'introduzione di qualche ordine popolare nell'antica constituzione del
regno. Piacevano loro le forme della constituzione d'Inghilterra. Ciò
mise discordia fra la nobiltà, poichè alcuni fra i nobili opinavano per
le novità, alcuni per le antiche cose, e così s'indeboliva questo
propugnacolo della corona in un tempo in cui ella ne aveva più bisogno.

Ma i più fra coloro dei nobili, che o per coscienza, o per interesse
perseveravano nelle massime antiche, e rimanevano fedeli alla corona
tale quale era durata da tanti secoli, davano novella forza, certo per
orgoglio mal misurato, alla potenza popolare che sorgeva; imperciocchè e
più insolenti si mostravano nelle ville e castelli loro, e più duramente
esigevano gli abborriti dritti feudali, credendo con maggior forza
doversi tener quello, che si temeva di perdere. Ciò tanto maggiormente
si osservava, e tanto maggior odio creava, che quella parte dei nobili
che inclinavano a novità, avevano i medesimi ordini o intieramente
dismessi, o grandemente moderati, ed i restanti con molta mansuetudine
riscuotevano. L'odio saliva alla corona, perchè questi nobili arroganti
erano appunto quelli, che facevano maggior dimostrazione in favore delle
prerogative, e della potenza regia.

Nè queste erano le sole cagioni di novità. Certo è, che i vizi
maggiormente allignano fra i grandi che fra il popolo, tale essendo la
natura umana, che tanto più si corrompe, quanto ha più modi di
corrompere e di corrompersi; nè bastano le gentili dottrine a raffrenar
quest'impeto, poichè esse meglio servono di scusa che di freno. Quindi
era sorta fra i ricchi una tale dissolutezza di costumi, che ne fu tolto
alle persone loro quel rispetto, che già aveva tolto ai loro dritti
l'opinione. L'ozio, il lusso, i piaceri lascivi, i piaceri infami erano
giunti al colmo; nè alcuno era contento alla condizione sua, che, nata
l'ambizione, niuno voleva stare, ognuno voleva salire, ed ogni modo era
riputato buono, o di pecunia accattata che si fosse, e di meretrice
compra, o di bugia, o di calunnia. Tanta era stata la mala efficacia dei
tempi della reggenza! Il vizio s'era introdotto nella corte stessa, nè
bastava, non dirò a sanar gli animi, ma a contenerli, l'esempio del re,
per verità di costumi integerrimi. Ma siccome i popoli credono che le
corti s'informino sul modello dei re, così i Francesi vedendo una corte
scostumata, rimettevano ogni giorno più di quell'amore, che in tutti i
secoli hanno portato ai re loro.

Il perverso influsso era tale, che ne furono contaminati anche coloro,
che dovrebbero avere in se più di sacro e di venerando. L'alto clero,
posto da Dio per esempio e per modello ai fedeli, era diventato
scandaloso per ogni sorte di corruttela. Non pochi fra i prelati,
abbandonate le sedi e gli ovili loro, se ne givano a Parigi per ivi far
opera a diventar ministri, o mostra di ozio, di lusso e di lussuria; nè
era raro il vedere ecclesiastici di primo grado fare o i dottori
politici, o i corteggiatori di dame nelle conversazioni sì pubbliche che
private; e tra di loro alcuni, poste le mani violentemente nel proprio
sangue terminarono una vita infame con modo ancor più infame. In mezzo a
tutto questo scemava fra i popoli il rispetto verso la religione, ed è
una fra le tante maraviglie di questi tempi strani, che i vizj dei
prelati tanto e forse più abbiano contribuito all'incredulità del
secolo, che gli accagionati filosofi con gli scritti loro; poichè, se
questi davano gli argomenti, quelli davano la materia. In tal modo la
potenza separatasi prima dalla virtù, separossi anco dal rispetto, suo
principal fondamento; la virtù medesima sbandita dalla città e dalle
curie, ricoverossi fra i modesti presbiterj dei parochi, e fra gli umili
casolari dei contadini. Dal che ne nacque più forza alla potenza
popolare; perciocchè credessi là esser la buona causa, dov'era la virtù,
e la cattiva, dov'era il vizio.

A questo si aggiungeva, che a gran pezza l'entrata non pareggiava
l'uscita dello stato, deplorabil frutto dei concetti smisurati di Luigi
decimoquarto, del voluttuoso vivere di Luigi decimoquinto, e del profuso
spendere della corte di Luigi decimosesto, ancorchè questo principe se
ne vivesse per se molto parcamente. Questo difetto nell'entrata era
giunto a tale sul finire del 1786, ch'era per nascere una gran rovina,
se presto non vi si rimediava.

In cotal modo scomposte le cose, passata la forza dell'opinione dai
nobili ai popolani, dai ricchi ai poveri, dai prelati ai curati, e
mancato il denaro, principal nervo dello stato, si vedeva, che ove
nascesse un primo incitamento, un grande sovvertimento sarebbe accaduto.
Nè la natura del re dolce e buona era tale, che potesse dare speranza di
potere o allontanare o indirizzare con norma certa, ed a posta sua gli
accidenti che si temevano.

Qui nacque un caso degno veramente di eterne lagrime, e pur non raro
nelle memorie tramandate dagli storici. Tanto è la natura umana sempre
più consentanea a se stessa nel male, che nel bene, e tanto sono cupe le
ambizioni degli uomini. Volevasi da tutti, come opinione portata dai
tempi, e come cosa utile e giusta, una equalità civile, una equilità
d'imposte, una sicurezza delle persone, una riforma negli ordini
giudiziali, una maggior larghezza nello scrivere. Era il re inclinato ad
accomodar le cose ai tempi, per quanto la prudenza, e le prerogative
della corona tanto salutari in un reame vasto, ed in una nazione vivace
e mobile, il comportassero. Ma la setta aristocratica, composta
principalmente dai parlamenti, dai pari del regno, dai prelati più
ragguardevoli, dai nobili più principali, e secondata da un principe del
sangue, del quale se fu biasimevole la vita, fu ancor più lagrimevole il
fine, preoccuparono il passo, e vollero farsi capi e guidatori
dell'impresa. In questo il pensier loro era di cattivarsi con
allettative parole la benevolenza del popolo, e diminuire, con l'aumento
della propria, l'autorità della corona. Forse i primi e i principali
autori di questo disegno miravano più oltre, velando con parole
denotanti amore di popolo pensieri colpevoli di mutazioni nella famiglia
regnante.

Quale di questo sia la verità, i capi di questa setta si prevalsero
molto opportunamente per arrivar ai fini loro di un'errore commesso dal
governo, il quale diede occasione alla resistenza loro, e fu primo
principio di quel fatale incendio, che arse prima il nobile reame di
Francia, poi propagatosi per tutta Europa, vi trasse tutto a scompiglio
ed a rovina. Il re, in vece di cominciar l'opera dalle riforme tanto
desiderate dal popolo, poi ordinar le tasse, volle principiare a por le
tasse, poi far le riforme. Quindi l'amore cominciò a convertirsi in
odio; la setta nemica alla corona se ne prevalse. Adunque avendo egli
pubblicato due editti, uno perchè si ponesse una imposta sopra le terre,
l'altro perchè si ponesse una tassa sulla carta bollata, il parlamento
di Parigi, non solo fortemente protestò, ma ancora più oltre procedendo
ordinò, che chiunque recasse ad effetto i due editti, fosse riputato reo
di tradimento, e nemico della patria. Quest'era il momento d'insorgere
da parte del governo, e di dar forza alla legge, e di aggiungere al
tempo stesso qualche editto contenente riforme e giuste per se, e
desiderate dal popolo: ciò avrebbe preoccupato il passo. Ma egli,
rimettendo dall'opera sua, lasciò andar non eseguiti i suoi editti.
Quindi crebbe l'ardire del parlamento, che volendo usar la occasione di
guadagnarsi la grazia del popolo a diminuzione dell'autorità regia,
passò ben a ragione ad abbominare con pubbliche scritture, e con parole
infiammative le incarcerazioni arbitrarie; poi statuì, annuendo ad una
convocazione degli stati generali, non essere in facoltà sua, nè della
corona, nè di tutti due uniti insieme trar denaro dal popolo per via di
tasse; la sola volontà del re non bastare a far la legge, nè la semplice
espressione di questa volontà poter constituire l'atto formale della
nazione; essere necessario, a volere che la volontà del re debba trarsi
ad effetto, ch'essa sia pubblicata secondo le forme prestabilite dalla
legge; tali essere i principj, tali i fondamenti della constituzione
francese; sapere il parlamento, che si volevano sovvertire i diritti
pubblici per stabilire il dispotismo; la libertà comune essere in
pericolo; ma non volere, nè potere a tali rei disegni dar la mano, anzi
volere opporsi, nè mai permettere che gli essenziali dritti dei sudditi
fossero conculcati e messi al fondo: poi rivoltosi al re, gli intimò,
non isperasse di poter annullare la constituzione, concentrando il
parlamento nella sola sua persona.

Rispose risentitamente il re, che quello che s'era fatto, s'era fatto
secondo gli ordini fondamentali dello stato; non s'intromettessero in
affari di governo, perchè di ciò non avevano autorità di sorte alcuna;
ch'erano i parlamenti del regno di Francia corti di giustizia abili solo
a giudicare in materie civili e criminali, ma non avere autorità nè
legislativa, nè amministrativa; la volontà del re non potersi senza
pericolo, nè senza un nuovo e funesto cambiamento nella constituzione
del regno soggettare a quella dei magistrati; se ciò fosse,
cambierebbesi la monarchìa in aristocrazìa di magistrati, badassero a
far il debito loro come giudici, e lasciassero il governo delle cose
pubbliche a chi per antica consuetudine e per costituzione l'aveva in
mano; considerassero quante leggi erano state fatte in ogni tempo dai re
di Francia, non solo senza il consenso, ma ancora contro la volontà dei
parlamenti; la registrazione non essere approvazione, ma solo
autenticazione, nè altro in questo fare i parlamenti, che le veci di
notari del regno; che quest'erano le forme, questi i precetti ai quali
e' si dovevano conformare, e se nol facessero, sì gli costringerebbe.

Tal era la contesa nata in Francia fra il re ed i parlamenti circa le
prerogative e l'autorità della corona. Intanto ogni pubblico affare era
soprattenuto, perchè i parlamenti di provincia, come quello di Parigi o
avevano cessato di per se stessi l'ufficio, o erano dall'autorità regia
sospesi. Volle il re rimediare con la creazione della corte plenaria, ma
proruppe il parlamento in un'asprissima protesta: protestarono i pari
del regno, il clero stesso titubava.

Intanto uomini faziosi di ogni genere o stimolati espressamente dai capi
della parte dei parlamenti, o valendosi acconciamente della occasione
offerta dalla resistenza loro per macchinar novità, andavano spargendo
in ogni luogo semi di discordia e di anarchìa. Tumultuavasi a Grenoble,
a Rennes, a Tolosa, ed in altre sedi di parlamenti; orribili scritture
uscite in Parigi chiamavano tiranno il re, distruttore dei diritti del
popolo, oppressore crudelissimo; esortavansi le genti a levarsi, a
disvelare, e punir gli oppressori.

Avendo il re trovato in vece d'appoggio, opposizione e resistenza nei
parlamenti, nella nobiltà, ed in una parte del clero, dovette
necessariamente voltarsi verso il popolo, e fondar l'autorità sua sulla
potenza dei più, giacchè i pochi l'abbandonavano. Così era fatale, che
le prime occasioni delle enormità che seguirono, siano state date da
coloro ai quali più importava di evitarle, e che ne furono alla fine le
miserabili vittime. Adunque fu chiamato ministro il Ginevrino Necker, e
con lui altri personaggi consentanei al tempo. Si sperava bene, il
popolo esultava. Convocaronsi i notabili del regno, convocaronsi gli
stati generali. Prevalse in sul bel principio la parte popolare, siccome
quella, in favor della quale operavano i tempi. Decretossi dapprima, del
qual consiglio fu autore Necker, fosse doppio il numero dei deputati del
terzo stato; poi sedessero i tre ordini, non separatamente, ma in
comune; poi si deliberasse, non per ordini, ma per capi, il che diede
del tutto la causa vinta ai popolari. Gli ordini uniti presero il titolo
di assemblea nazionale. Erano portati al cielo: non si parlò più dei
parlamenti, quantunque eglino con opportune scritture si fossero
sforzati di riguadagnarsi quel favore, che per un nuovo empito popolare
si era voltato all'assemblea.

L'assemblea nazionale, ottenuta la superiorità del terzo stato, abolì
l'inequalità delle imposte, poi i privilegi della nobiltà, poi quelli
del clero, poi la nobiltà ed il clero; ed aboliti la nobiltà ed il
clero, s'incamminava ad indebolire talmente l'autorità regia, ch'ella
non fosse più che un'ombra vana. Il benefizio dell'equalità era
solamente apprezzato dai buoni; i tristi usavano la occasione
dell'indebolimento del governo. I faziosi dominavano: l'autorità regia
non gli poteva frenare, perchè scema di potenza e d'opinione; l'autorità
popolare non ardiva, perchè parlavano in nome, ed in favor del popolo.
In ogni luogo sedizioni, incendj, e rapine; morti funeste, e modi di
morte più funesti ancora: uomini mansueti divenuti crudeli; uomini
innocenti cacciati dai colpevoli; uomini benefici uccisi dai beneficati.
Virtù in parole, malvagità in fatti. Novelle strane si spargevano ogni
giorno; e quanto più strane, tanto più credute, e tosto si poneva mano
nel sangue, o ad ardere i palazzi; nè il sesso, nè l'età si
risparmiavano; ad ogni voce che si spargesse, il popolo traeva, massime
in Parigi. In mezzo a tutto questo atti sublimi di virtù patria, e di
virtù privata, ma insufficienti pel torrente insuperabile, e contrario.
Nè si vedeva fine agli scandali, perchè l'argine era rotto, e fin dove
avesse a trascorrere questo fiume senza freno, nissuno prevedeva.

In fine dopo molti e varj eventi, l'assemblea con una cotal constituzione,
che teneva poco del regio, meno ancora dell'aristocratico, molto del
democratico, rendè il re un nome senza forza; poi venne l'assemblea
legislativa, che il depose; poi il consesso nazionale, che l'uccise.
Intanto uccisi o intimoriti i buoni, impadronitisi della somma delle
cose i tristi, la nazione francese, non trovando più riposo in se
stessa, minacciava, qual mare ingrossato dalla tempesta, di uscir dai
propri confini, e di allagare con rovina universale l'Europa.

A tali accidenti di Francia cadevano nelle menti degli uomini negli
altri paesi di Europa varj pensieri. Da principio quando solo si
trattava dell'opposizione nata fra il re ed i parlamenti, era sorta
un'aspettazione tuttavia scevra da timore. Ma quando vi si aggiunsero le
insolenze popolari, le rapine e le uccisioni continue, quando si
distrussero, e più ancora quando si schernirono i dritti, sopra i quali
erano fondati gli ordini delle monarchìe d'Europa, quando s'insultò il
re, quando mani scellerate cercarono la regina per ucciderla, cominciò
alla meraviglia a mescolarsi il timore. Finalmente quando alle
incredibili enormità si arrosero quelle compagnie raunate in Parigi, ed
affratellate in tutta la Francia, le quali apertamente dichiaravano
volere, con portar la libertà, come dicevano, fra gli altri popoli,
distruggere i tiranni (chè con tal nome chiamavano tutti i re) il timore
diventò spavento. Veramente uomini a posta scorrevano la Germania,
massime i Paesi Bassi, e pretendendo magnifiche parole a rei disegni,
insidiavano ai governi, ed incitavano i popoli a cose nuove: si temeva
che per le sfrenate dottrine tutte le province s'empissero di
ribellione. Si aveva anche in Italia avuto odore di tali mandatarj, i
sospetti crescevano ogni giorno. Dava ancora maggior fondamento di
temere il sapersi, che si trovavano in tutti i paesi non solo uomini
perversi, i quali pei malvagi fini loro desideravano far novità nello
stato, ma ancora uomini eccellenti, che levati a grandi speranze dalle
riforme già fatte in quei tempi dai principi, e credendo potersi dare
una maggior perfezione al vivere civile, non erano alieni dal prestar
orecchie alle lusinghevoli parole. Il pericolo si mostrava maggiore in
Germania ed in Italia per la vicinanza dei territorj, per la facilità e
la frequenza del commercio con la Francia, e per la comunanza delle
opinioni.

Tale era la condizione dei tempi; e per dar principio a favellare
dell'Italia, il re di Sardegna, trovandosi il primo esposto, per la
prossimità dei luoghi, a tanta tempesta, aveva più che ogni altro
principe, cagione di pensare a provveder al suo stato. Del che tanto
maggior necessità il premeva, che non gli era nascosto, che nella parte
de' suoi dominj posta oltre l'Alpi, le nuove opinioni s'erano largamente
sparse, e ch'ella poco attamente si poteva difendere dagli assalti
Francesi, quando si venisse a rottura di guerra con la Francia. Sapeva
di più, che i suoi stati erano principalmente presi di mira da quella
compagnia di propagatori di scandali, che s'era unita in Parigi,
secondochè sfacciatamente uno di loro favellando in pubblico aveva
predicato.

Per la qual cosa, veduto il pericolo imminente, coloro, i quali
reggevano i consigli della corte di Torino, ristrettisi con gli
ambasciadori e ministri degli altri principi d'Italia, rappresentarono
loro, che i casi avvenuti nel desolato reame di Francia davano giusta
cagione di timore per la quiete d'Italia; che l'assemblea nazionale,
acciocchè i principi europei non potessero voltare i pensieri loro agli
affari di Francia, pensava, per mezzo di seminatori di scandali e di
ribellione, a turbar la quiete altrui; che già i mali semi
incominciavano a sorgere, stantechè sebbene fosse stato continuo il
vigilare del governo, e continue le provvidenze date, non s'erano potute
evitare le compagnie segrete, ed anche alcuni, quantunque leggieri, moti
nel popolo; che tali ingratissimi effetti si dimostravano più o meno
nelle altre parti d'Italia; che per verità attentamente s'affaticavano
in ogni luogo i principi per estirpare queste occulte radici, per
chiudere i passi ai malvagi mandatarj, per iscoprir le congreghe
segrete, per allontanar le turbazioni; ma non ravvisarsi quale dei due
alfine avesse a restar superiore o la vigilanza dei governi, o la
pertinacia dei novatori, se non si prendevano nuove e più accomodate
risoluzioni; che la necessità dei tempi richiedeva che i principi
d'Italia si stringessero in una lega comune a quiete e difesa comune;
poichè quello, che spartitamente non avrebbero potuto conseguire,
l'avrebbero ottenuto per l'efficacia e pei soccorsi comuni. Aggiunsero,
che per verità questo disegno era già loro venuto in mente da gran
tempo, di tanta opportunità egli era; ma che gli aveva ritirati dal
proporlo il sapere che Giuseppe, imperatore d'Allemagna, pareva volersi
condurre ad assaltar con l'armi nel proprio loro covile quei nemici
dell'umanità e della religione; che ora, cambiate le circostanze per la
morte di Giuseppe, e volti i pensieri di Leopoldo suo successore
piuttosto a preservare, e conservare il proprio, che ad assalir
l'alieno, avvisavano esser tempo opportuno di ordinare, e di stringere i
vincoli di una comune difesa; che già il fuoco era vicino a consumare la
Savoia; che il Piemonte era in procinto di ardere; e chi avrebbe potuto
prevedere le calamità d'Italia, se non si spegnevano queste prime
faville? che però, visti i pericoli sì gravi e sì imminenti, il re
giudicava doversi, più presto il meglio, stringersi una lega fra tutti i
potentati d'Italia, non già diretta a danno altrui, ma solo a
preservazione propria, a tenersi guardati l'un l'altro dalle insidie dei
mandatarj francesi, a mantener la quiete negli stati, a parteciparsi
vicendevolmente le notizie sulle faccende presenti, e ad ajutarsi con
l'armi e coi denari ove nascesse in questo luogo, od in quello qualche
turbazione. Nè pretermisero i ministri Sardi di spiegar meglio quali
dovessero essere i membri della lega, nominando particolarmente il re
loro signore, l'imperatore d'Allemagna, la repubblica di Venezia, il
papa, il re di Napoli ed il re di Spagna per la parte di Parma. Il re di
Sardegna s'era già chiarito per alcune pratiche segrete della mente dei
re di Napoli e di Spagna, che acconsentivano ad entrar nella lega; il
papa vi si accostava ancor esso, siccome quello che ardeva di sdegno a
cagione delle innovazioni effettuate in Francia circa gl'interessi
spirituali e temporali della religione. Solo la repubblica di Venezia se
ne stava sospesa, considerando quanto questa lega, ancorchè apparisse
pacifica e meramente difensiva, avrebbe fatto ingrossar le armi in
Italia, e chiamato forti eserciti di Allemagna, se le cose venute
all'estremo avessero necessitato l'esecuzione; cosa sempre, e non senza
cagione detestata da quella repubblica. S'aggiungeva, che non avendo
essa pur testè voluto collegarsi con Giuseppe contro il Turco, naturale
ed eterno nemico dello stato suo, del qual rifiuto ne aveva anche avuto
le male parole da quell'imperatore in Trieste, pareva enorme al senato
lo stringersi ora in alleanza con Leopoldo suo successore in una impresa
evidentemente dirizzata, quantunque sotto parole velate, contro la
Francia, amica vera e necessaria della repubblica. Nè grande era il
timore, che aveva il senato delle nuove massime francesi; poichè la
natura Italiana molto eminente negli stati Veneti efficacemente si
opponeva alla loro propagazione: poi le consuetudini da tempi
antichissimi radicate nell'animo dei popoli, e l'amore che portavano al
loro governo, non consentivano; ma erano continue, e forti le istanze
del re di Sardegna, e degli altri alleati, acciocchè il senato si
risolvesse, perchè, se non avevano molta fede nelle armi Venete, avevano
gran bisogno del nome e dei denari della repubblica.

Miravano tutte queste pratiche ad introdurre in Italia le medesime
deliberazioni, ch'erano state prese in Germania dall'Austria e dalla
Prussia dopo la morte di Giuseppe, e l'assunzione di Leopoldo. Erasi
Leopoldo collegato con Federico Guglielmo di Prussia a sicurezza comune
contro gli appetiti immoderati di Caterina di Russia, e contro le
vertigini della Francia. Ma questa congiunzione tendeva a difendersi,
non ad offendere; i trattati di Pavia e di Pilnitz, in cui si suppose
essere stata stipulata la guerra, e lo smembramento della Francia,
furono trovati e menzogne politiche per apporre a Leopoldo risoluzioni
guerriere ed ostili, che non fece, e per stimolare a maggior empito i
Francesi, che già con tanto empito correvano.

Ma morto Leopoldo, ed assunto al trono il suo figliuolo Francesco,
principe giovane, ed ancora inesperto delle faccende, i negozj pubblici
si piegarono a diverso, anzi a contrario fine. Caterina di Russia, la
quale, visto il procedere temperato di Leopoldo e di Federigo Guglielmo,
si era constituita pubblicamente, volendo pur muovere qualche cosa in
Europa, la protettrice dell'antico governo di Francia, dimostrava con
molte protestazioni volerlo rinstaurare. Non doversi, spargeva, un re
virtuoso lasciar in preda a gente barbara; diminuita la potestà regia in
Francia, diminuirsi ancora per riverbero in tutti gli altri regni; avere
gli antichi per rispetto di un solo proscritto, preso le armi contro
stati potenti: perchè si resterebbero i principi d'Europa dal correre in
ajuto di un re, e di tutta una famiglia regia prigione, di tanti
principi esuli, di tutto il fior d'un regno perseguitato e ramingo?
l'anarchìa esser il pessimo dei mali, e più quando veste le sembianze
della libertà, perpetuo inganno dei popoli; tornare l'Europa nella
barbarie, se presto non si rimediasse; quanto a lei, essere parata ad
opporsi con tutte le forze sue alla moderna barbarie, come Pietro il
Grande, glorioso suo antecessore, aveva combattuto e superato un nemico
ostinato, e sempre pronto ad infestar con l'armi i popoli vicini. Ora
esser tempo d'insorgere, ora di unirsi, ora di pigliar l'armi per frenar
quegli scapestrati di Francia: ciò richiedere la pietà, ciò domandar la
religione, ciò volere l'umanità, ed ogni più santo, ogni più utile
interesse d'Europa.

Queste, ed altre simili cose diceva continuamente Caterina, ed insinuava
destramente nell'animo dei principi, massimamente di Francesco e di
Federigo Guglielmo. Nè mancarono a se medesimi in tale auguroso
frangente i fuorusciti francesi, e più i più famosi ed i più eloquenti,
i quali erano indefessi nell'andar di corte in corte, di ministro in
ministro per raccomandar la causa del re, la causa stessa, come
affermavano, dell'umanità e della religione. A queste instigazioni
l'imperatore Francesco, che giovane d'età aveva già assaggiato la guerra
all'assedio di Belgrado, deposti del tutto i pensieri pacifici di
Leopoldo, e non dando ascolto ai ministri, nei quali suo padre aveva
avuto più fede, accostossi ai consigli di coloro, che dipendendo dalla
Russia, lo esortavano ad assumere l'impresa, ed a cominciar la guerra.
Dal canto suo Federigo Guglielmo, principe di poca mente, ma d'indole
generosa, impietositosi alle disgrazie della casa reale di Francia, e
ricordandosi della gloria acquistata da Federigo secondo, si lasciò
svolgere, e postosi in arbitrio della fortuna corse anch'egli all'armi
contro la Francia.

Noi non descriveremo nè la lega, che seguì tra la Russia, l'Austria, e
la Prussia, nè il congresso di Magonza, nè la guerra felicemente
cominciata, e più felicemente terminata nelle pianure della Sciampagna.
Quest'incidenza troppo ci allontanerebbe dalle cose d'Italia.
Incredibile era l'aspettazione degli uomini in questa provincia, e
ciascuno formava in se varj pensieri secondo la varietà dei desiderj e
delle opinioni. Il re di Sardegna, spinto sempre dalla brama di far
chiaro il suo nome per le imprese d'armi, stimolato continuamente dai
fuorusciti francesi, che in grandissimo numero s'erano ricoverati ne'
suoi stati, e lasciandosi tirare alle loro speranze, certo molto più che
a uomo prudente si appartenesse, aveva meglio bisogno di freno che di
sprone. Intanto non cessava di avviar soldati, armi e munizioni verso la
Savoja, e nella contea di Nizza, parti del suo reame solite a sentir le
prime percosse dell'armi francesi, e donde, se la guerra dal canto suo
fosse amministrata con prospero successo, poteva penetrar facilmente
nelle viscere delle province più popolose, e più opime della Francia. Nè
contento alle dimostrazioni, ardeva di desiderio di venirne prestamente
alle mani, persuadendosi che le soldatesche francesi, come nuove ed
indisciplinate, non avrebbero osato, non che altro, mostrar il viso a'
suoi prediletti soldati. Ma o che l'Austria e la Prussia abbiano creduto
di terminar da se la bisogna, marciando sollecitamente contro Parigi, o
che credessero pericoloso pel re di Sardegna lo scoprirsi troppo presto,
lo avevano persuaso a temporeggiare fino a tanto che si fosse veduto a
che termine inclinasse la guerra sulle sponde della Matrona, e della
Senna. Così mutate le cose per la morte di Leopoldo, e pei nuovi
consigli di Francesco, il re di Sardegna, prima talmente rispettivo, che
altro non pretendeva che una lega fra i principi Italici a difesa
comune, ora datosi in preda allo spirito guerriero, gli pareva
mill'anni, che non cominciasse a mescolar le mani con la Francia.

La subitezza di Vittorio Amedeo, e la lega dei re contro la Francia,
diedero non poco a pensare al senato Veneziano, e lo confermarono
vieppiù nella risoluzione presa di non pendere da nissun lato,
quantunque la corte di Napoli gli facesse frequenti e vivissime
instanze, affinchè aderisse alla lega Italica. Ma prevedendo le ostilità
vicine anche dalla parte d'Italia, il che gli dava sospetto che navi
armate di potenze belligeranti potessero entrar nel golfo, e turbar i
mari, e forse ancora che altri potentati d'Italia non forti sull'armi
navali, gli domandassero ajuti per preservar i lidi dagl'insulti nemici,
ordinò che le sue armate, che ritornate dalla spedizione contro Tunisi
stanziavano nelle acque di Malta e nell'isole del mare Ionio, se ne
venissero nell'Adriatico. Veramente essendo stato richiesto poco dopo
dai ministri Cesareo, e di Toscana, che mandasse navi per proteggere
Livorno ed il littorale pontificio, rispose, aver deliberato di osservar
la neutralità molto scrupolosamente; la qual deliberazione convenirsegli
e per massima di stato, e per interesse dei popoli.

Il re di Napoli stimolato continuamente dalla regina, e dal debito del
sangue verso i reali di Francia, andava affortificandosi con l'armi
navali e terrestri; ma non si confidava di scoprirsi apertamente, perchè
sapeva che una forte armata francese era pronta a salpare dal porto di
Tolone; nè era bastante da se a difendersi dagli assalti di lei, nè
appariva alcun vicino soccorso d'Inghilterra, non essendosi ancora il re
Giorgio chiarito del tutto, se dovesse continuar nella neutralità. o
congiunger le sue armi con quelle del confederati. Perciò se ne giva
temporeggiando con gli accidenti. Solo si apparecchiava a poter
prorompere con frutto in aperta guerra, quando fosse venuto il tempo, e
teneva più che poteva le sue pratiche segrete.

Il gran duca di Toscana, principe savio, stava in non poca apprensione
pei traffichi di Livorno; però schivava con molta gelosia di dar
occasione di tirare a se la tempesta, che già desolava i paesi lontani,
e minacciava i vicini.

Il papa non poteva tollerare pazientemente le novità di Francia in
materia religiosa. Ma l'assemblea constituente astutamente procedendo ed
andando a versi alla natura di lui alta e generosa, protestava volersene
star sempre unita col sommo pontefice, come capo della chiesa cattolica,
in quanto spetta alle materie spirituali. Chiamavanlo padre comune, lo
salutavano vicario visibile di Dio in terra. Queste lusinghe venute da
un'assemblea di cui parlava, e per cui temeva tutto il mondo, avevano
molta efficacia sulla mente del pontefice, e già si lasciava mitigare.
Ma succedute all'assemblea constituente, la quale benchè proceduta più
oltre che non si conveniva, aveva non di meno mostrato qualche
temperanza, l'assemblea legislativa, ed il consesso nazionale, queste
disordinatamente usando la potestà loro, diedero senza freno in ogni
sorte di enormità. Pio VI risentitosi di nuovo gravissimamente fulminò
interdetti contro gli autori delle innovazioni, e condannò sdegnosamente
le dottrine dei novatori circa le materie religiose. Allora fu
opportunamente tentato dall'imperatore d'Allemagna, e dai principi
d'Italia, che seguitavano le sue parti. Nè fu vana l'opera loro; perchè
il pontefice parendogli, che alla verità impugnata della religione, alla
necessità contraddetta delle discipline, ed alla dignità offesa della
sedia apostolica fosse congiunta la sicurezza dei principi, e la
protezione degli afflitti, ministerio vero e prediletto del successore
di Cristo, prestò orecchie alle nuove insinuazioni, ed entrò volentieri
nella lega offensiva contro la Francia.

Ma siccome questa era una guerra, non solamente di armi, ma ancora
d'opinioni, così si pensò a Roma ad un rimedio singolare per fermar in
suo favore quelle, che si erano tanto dilatate, e che minacciavano sì
grave ruina ai principi; conciossiachè temendosi di qualche sbocco di
Francesi in Italia, fu creduto utile il preoccupare il passo, con fare
che la religione santificasse certi principj politici, acciocchè non
facessero più forza contro di lei; e al tempo stesso, il che era più
importante, si pruovasse, che ella era il mezzo più efficace, anzi il
solo che fosse abile a prevenir gli abusi, che sogliono spingere i
popoli a trascorrere contro i principi. Così, ammessa e conciliata la
radice politica con la religione, si toglieva, speravano, agli avversari
quell'arma tanto potente delle opinioni, che allora più che nei tempi
passati erano prevalse, e si confermava vieppiù l'imperio della
religione. Adunque, ed a questo fine si diede opera, che uno Spedalieri,
uomo molto dotto e di non mediocre ingegno, stampasse nel 1791 in Assisi
un libro intitolato, _I diritti dell'uomo_. Questo libro fu dedicato al
cardinale Fabbrizio Ruffo, allora tesoriere generale della camera
apostolica, e Pio sesto ne nominò l'autore beneficiato di s. Pietro.
Afferma in questa sua opera lo Spedalieri, che la società umana, ossia
il patto che unisce gli uomini nello stato civile, è formato
direttamente, e immediatamente dagli uomini stessi, che è tutto loro,
che Dio non vi ha parte con volontà particolare diretta ed immediata, ma
soltanto come primo ente e primo movente, cioè a dire che il patto
sociale viene da Dio come vengono da lui tutti gli effetti naturali
delle cause seconde. Afferma ancora, che il governo dispotico non è
governo legittimo, ma abuso di governo, e che la nazione, che ha formato
il patto sociale, è in diritto di dichiarare decaduto il sovrano, se
questi, invece di eseguire le condizioni sotto le quali gli è stata
affidata la sovranità, le viola tirannicamente. Quindi l'autore spiega i
caratteri, per cui si viene a conoscere la tirannide, e che adducono il
caso della decadenza. Queste sue proposizioni corrobora con l'autorità
di San Tommaso, il quale nel suo opuscolo latino intitolato: _De
regimine principum ad regem Cypri_, ne dimostra la verità. Finalmente lo
Spedalieri pruova che la religione cristiana è la più sicura custode del
patto sociale, e dei diritti dell'uomo in società, e che anzi ella è
l'unica capace di produrre un tanto effetto. Rimedio non senza prudenza
era questo, ma non fu usato universalmente; imperciocchè dalla
dimostrazione in fuori, che se ne fece in Roma, nissun altro segno sorse
in Italia, che i principi il volessero accettare: appresso a loro un
principio politico contrario prevalse, la religione restò sola, e le
cose rovinarono.

La repubblica di Genova fu poco tentata dagli alleati o per disegni che
si facevano sopra di lei, o perchè la credevano troppo dipendente, o
troppo vicina della Francia. Dimostrossi neutrale con un gran benefizio
dei sudditi, che tutt'intenti al commercio di mare con la Francia
navigavano sicuramente nelle acque della riviera di ponente.

Così erano in Italia nel corso del millesettecentonovantadue timori
universali; armi potenti ed aperte con un'accesa voglia di combattere in
Piemonte; preparamenti occulti in Napoli; desiderio di neutralità in
Toscana; armi poche, ed animo guerriero in Roma; neutralità dichiarata
nelle due repubbliche. Quest'erano le disposizioni dei governi; ma varj
si dimostravano gli umori dei popoli. In Piemonte per la vicinanza le
nuove dottrine si erano introdotte, e quantunque non pochi per le
enormezze di Francia si fossero ritirati, alcuni ancora vi
perseveravano. In Milano le novità avevano posto radice, ma molto
rimessamente siccome in terreno molle e dilettoso. In Venezia per
l'indole molto ingentilita dei popoli gli atroci fatti avevano destato
uno sdegno grandissimo, e poco vi si temevano gli effetti dell'esempio,
massime con quel tribunale degl'inquisitori di stato, quantunque fosse
divenuto più terribile di nome che di fatto. Gli Schiavoni ancora
servivano di scudo, siccome gente aliena dalle nuovi opinioni, e
fedelissima alla repubblica. In Napoli covava gran fuoco sotto poca
cenere, perchè le opinioni nuove vi si erano molto distese, ed il cielo
vi fa gli uomini eccessivi. In Roma fra preti, che intendevano alle
faccende ecclesiastiche, ed un numero esorbitante di servitori, che a
tutt'altro pensavano, che a quello che gli altri temevano, si poteva
vivere a sicurtà. In Toscana, provincia dove sono i cervelli sottili, e
gli animi ingentiliti, poco si stimavano i nuovi aforismi, e la felicità
del vivere vi faceva odiar le mutazioni. In Genova poi erano molti e
fortemente risentiti gli umori; ma siccome vi si lasciavano sfogare,
poco erano da temersi, ed i rivolgimenti non fanno per chi vive sul
commercio.

La Francia intanto venuta in preda a uomini senza freno e senza
consiglio, vedendo la piena che le veniva addosso, volle accoppiare alle
armi le lusinghevoli promesse, e le disordinate opinioni. Però i suoi
agenti sì pubblici che segreti riempivano l'Italia della fedeltà del
governo loro, e delle beatitudini della libertà. Affermavano, non voler
la Francia ingerirsi nei governi altrui; voler esser fedele coi fedeli,
rispettar chi rispettava. Quest'erano parole; ma i fatti avevano altro
suono; imperciocchè e cercavano di stillare le nuove massime nell'animo
dei sudditi con rigiri segreti, mostravano loro il modo di unirsi, loro
promettevano ajuti di consiglio, di denaro, e di potenza, e tentando
ogni modo ed ogni via, si sforzavano di scemar la forza dei governi con
torre loro il fondamento della fedeltà dei sudditi.

Per meglio dichiarare il secolo, sarà mestiero raccontare ciò che
allegavano le due contrarie parti; parrà certamente ch'io dica cose
enormi, ma se ne fecero delle più enormi ancora. Dicevano adunque i
novatori smoderati apertamente, ed a tutti che lo volevano udire, che i
re son tutti tiranni, e bisognare uccidergli; i nobili satelliti dei
tiranni; i nobili appoggiare i tiranni con l'armi, i preti con le
opinioni; il popolo esser sovrano; da lui derivar ogni potere; il popolo
esser pupillo, nè poter mai perdere i suoi diritti nè per tempo nè per
usurpazione; il ribellarsi esser dovere, quando son lesi da chi governa
i diritti del popolo; abbominevole, assurda e ridicola cosa esser la
realtà; solo governo legittimo esser la repubblica; nè tutte le
repubbliche esser legittime, ma solo le democratiche; l'aristocrazìa
mera peggiore della realtà; l'oligarchìa un male orrendo; sola, e vera
fedeltà esser quella verso il popolo; la fedeltà verso i re e verso gli
aristocrati esser tradimento; perciò tradire i re, tradire gli
aristocrati essere non solo lecito, ma debito; quest'esser le massime
eterne dettate dalle natura e da Dio; il Vangelo esser democratico; e
qui aggiungevano cose, che quantunque siamo disposti a favellar alla
libera, non osiamo per riverenza alla santità replicare; nascere una era
novella per l'umana generazione, e compiersi le predizioni delle
scritture; sorgere coi diritti la giustizia, con la giustizia la pace,
con la pace la felicità; abbastanza, e pur troppo essersi fatto pruova
delle usurpazioni, ora doversi pruovare la libertà; abbastanza, e pur
troppo essersi pruovati i privilegi, ora doversi pruovare l'equalità; la
libertà elevar gli animi, l'equalità consolargli; essere finalmente
giunto il tempo, in cui il povero avrà soccorso senza scherno,
l'oppresso riparo senza prezzo, ed in cui la società più farà per chi
meno puote; poichè negli antichi governi il potere era tutto volto a
favor di chi può contro chi non può, vero ed unico fine di ogni buon
governo; avere il potere e la legge, esser troppo, aver nemmen la legge
esser troppo poco; aver tutti una legge uguale esser giusto; bastar
bene, ed esser anche di soverchio, che i ricchi ed i grandi abbiano il
potere che danno le ricchezze e le dipendenze, senza che abbiano quello
che danno i privilegj; così nelle nuove forme torsene a chi ha troppo, e
darsene a chi ne manca, santo e dolce compenso. Sorgessero adunque,
sclamavano, giacchè sorgevano i tiranni, sorgessero i popoli a far
quello che più piace a Dio, quello che stat'era da Dio eternamente
prescritto: sorgessero, abbattessero, conculcassero i tiranni,
fondassero i governi popolari, fondassero le repubbliche, e stabilissero
un fortunato e dolce vivere. A così alta impresa spirar l'aure
favorevoli; la tirannide essere stata spenta in Francia, parte tanto
principale d'Europa; una grande, valorosa e potente nazione esser tutta
sorta in piè per ajutare chiunque voglia gettar dal collo il grave
giogo; abbastanza essersi sofferto, abbastanza tollerato, ora splendere
più benigne stelle; pruovassero, che i più numerosi sono i più forti,
che gli oppressi non son vili; trasportassero il governo del mondo dal
vizio potente alla virtù infelice.

Dall'altro canto nè maggior moderazione d'animi si osservava, nè maggior
modestia di parole. Dove sono, dicevano, questi giacobini (che così gli
chiamavano da una setta furibonda nata in Parigi), che ora si fanno a
voler riformare il mondo? Bel principio al governo loro il metter la
mano nella roba e nella vita altrui, e portar le teste lacere in
processione! Imprigionar gli onesti, e scannar gl'imprigionati! parlar
di aristocrazìa! ma se l'aristocrazìa fa male, fallo a pochi, la
democrazìa a tutti; chi fa scudo ai re, unico, e salutar temperamento in
una nazione grande, se non l'aristocrazìa, massime quando i re son
diventati bersaglio a popoli indemoniati? che virtù! I ladri in onore,
le meretrici in trionfo! Se sono i popolari virtuosi per ignoranza, sono
i magnati per educazione, e la virtù rozza diventa ferocia, se non la
tempera la gentilezza. Se i magnati son freno alle voglie assolute del
principe, ed alle voglie disordinate della plebe, sono ancora esempio ad
infondere nei popoli costumi miti, e gentili; non essere nidi di tiranni
i castelli, bensì specchi di civiltà; ciò che fu, non esser quello che
è, e nemmanco i popoli essere stati angeli; doversi in questo, e quanto
al passato dare e chiedere perdonanza. E che valse ai nobili l'aver dato
alla patria i privilegi loro, non conquistati per forza ma conceduti per
ricompensa, se, spenti i privilegi, loro si tolsero le proprietà, poi la
libertà, poi la vita? E quando finiranno gli esilj, le persecuzioni, e
le carneficine? Della realtà che dirassi? se non se questa esser modo di
governo connaturale all'uomo, poichè là dove sono uniti uomini in
società, là sempre nasce come di necessità la realtà, se non di nome,
almen di fatto, ma le più volte e di nome e di fatto; non vedersi forse
dove i più governano, reggere un solo? e non valer forse meglio la
realtà vera, che la realtà velata? non esser quella sempre più temperata
o dalle leggi, o dalle consuetudini, o dalla necessità di comparire, se
non buono, almeno giusto? all'incontro esser questa più sospettosa,
perchè senza appoggio, più crudele perchè più sospettosa, più arbitraria
perchè senza freno. Nascere la realtà dal desiderio innato in tutti di
dominare; poichè questo inducendo l'anarchìa, morte della società, fa
che si trasporta il dominio da tutti prima in pochi, poi per la medesima
ragione da pochi in un solo; e beate le nazioni che trovano la realtà
bell'e fatta, senza dover passare per l'anarchìa per farsela! Il popolo
sovrano! Certo sì per ammazzar prima i migliori uomini, poi se stesso!
Error scelerato essere il voler ridurre un teorema speculativo in
pratica; che anche i matti furiosi son padroni di muoversi, e pure si
metton loro le catene addosso: con le astrattezze non governarsi gli
uomini, ma con i rimedj contro le passioni, e mal rimedio essere lo
sbrigliarle. Doversi perciò questi regoli plebei spegnere del tutto ad
eterno esempio di una gran malvagità punita; e siccome ne furono
scrollate le fondamenta stesse della società, così doversi questa
ritirare non solo là dond'era partita, ma più verso un governo forte e
stretto. A questo opportuni stromenti essere i nobili ed i religiosi, i
primi perchè dan la forza, i secondi perchè danno la persuasione, ed a
tutti questi preporre un re forte e risoluto. Nè ciò bastare; spenti gli
uomini infami, doversi anche spegnere le dottrine sfrenate; perchè, se
bisogna castigar la generazione presente, e' bisogna sanar le future;
una moderata ignoranza esser migliore d'un insolente sapere: insomma
punir i traditori, premiar i fedeli, riordinar in tutto e per sempre il
vivere sociale. Per questo muoversi l'Europa, per questo aguzzar l'armi;
nè tanto moto essere per palliar solamente un male immenso, ma per
estirparlo; rimanere ancora in Europa sufficienti residui di realtà e di
aristocrazìa per risarcir l'edifizio della società rovinata, se
prudentemente e gagliardamente si rimettessero insieme; questo voler
fare i re confederati, a questo mirare le speranze di tutti i buoni, a
questo offerirsi i nobili, a questo persuadere i religiosi; che se tanta
aspettazione, se così gran consenso, se una sant'ira mossa da crudeli
misfatti fossero indarno, dover cader l'Europa in una inudita barbarie.

Da tutto questo si vede, quanto siano intemperanti gli uomini, quando
sono mossi da passioni politiche; imperciocchè i primi erravano per aver
portato tropp'oltre le riforme, i secondi per averle fatte degenerare in
eccessi enormi pel contrasto da loro fatto anche alle più utili e
giuste; gli uni per aver posto mano nel sangue, gli altri per volerlavi
porre; quelli per aver deposto ed ucciso un re santo, questi per aver
chiamato i re stranieri a' danni della patria loro; e se la libertà,
quantunque di un valore inestimabile, male si compra con la crudeltà,
male ancora si riacquistano i dritti feudali, e le seggiole in corte,
con dar il proprio paese in preda ai forestieri. Certo quel che più
mancò all'età nostra, è l'amor della patria, poichè i primi la resero
serva con le mannaje, i secondi la volevano render serva coi cannoni
Tedeschi, rei gli uni e gli altri per non aver voluto accettare quella
libertà, che il re e gli uomini savj volevano dar loro, unica e sola
libertà, che ad un tanto stato, quanto la Francia è, potesse convenirsi;
nuovo, ma non unico argomento, che non può esser libertà, dove sono i
mali costumi, massime la cupidità sfrenata di comandare, e di comparire.

Le parole dei novatori avevano più forza sull'animo dei popoli, che
quelle dei loro avversarj, perchè i popoli sono sempre cupidi di novità;
poi coloro, che si coprono col velame del ben comune, hanno più
efficacia di quelli, che pretendono i privilegi. Laonde l'Europa era
piena di spaventi, e si temevano funesti incendi per ogni parte.

Intanto essendo accesa la guerra fra l'Austria e la Francia, l'una e
l'altra di queste potenze applicarono l'animo alle cose d'Italia; la
prima per conservar quello che vi possedeva, la seconda per acquistarvi
quello che non possedeva, od almeno per potervi sicuramente aver il
passo col fine di andar a ferire sul fianco il suo nemico.

Dall'altro lato il governo di Francia aveva spedito agenti segreti e
palesi per domandare, parte con minacce, parte con preghiere, ai governi
d'Italia, o lega o passo o neutralità. Fra gli altri Semonville fu
destinato ad andare a specular le cose in Piemonte, ed a tentar l'animo
del re, affinchè negli accidenti gravi che si preparavano, si
dimostrasse favorevole alla Francia. Aveva carico di proporre a Vittorio
Amedeo di collegarsi con la Francia, e di dar il passo agli eserciti
Francesi, perchè andassero ad assaltare la Lombardia Austriaca; con ciò
la Francia gli guarentirebbe i suoi stati, raffrenerebbe gli spiriti
turbolenti in Piemonte ed in Savoja, cederebbe in potestà di lui quanto
si sarebbe conquistato con l'armi comuni in Italia contro l'imperatore.
Il re si era risoluto a non udire le proposte, sì perchè temeva, nè
senza ragione, d'insidie, sì perchè procedeva in queste faccende con
troppa passione, e sì perchè la sua congiunzione con l'Austria già era
tropp'oltre trascorsa. Infatti già calavano Tedeschi dal Tirolo, e
s'incamminavano a gran passo verso il Piemonte. Perlochè, giunto essendo
Semonville in Alessandria, fu spedito ordine al conte Solaro
governatore, che nol lasciasse procedere più oltre, anzi gl'intimasse di
tornarsene fuori degli stati del re, usando però col ministro Francese
tutti quei termini di complimento, che meglio sapesse immaginare.
Solaro, uomo assai cortese, ed atto a tutte le cose onorate, eseguì
prudentemente gli ordini avuti. Tornossene Semonville a Genova.

Il fatto fu gravissimamente sentito in Parigi. Il giorno quindici
settembre del millesettecentonovantadue, Dumourier, ministro degli
affari esteri, favellando molto risentitamente al consesso nazionale del
governo di Piemonte, e lamentandosi con apposito discorso dell'affronto
fatto alla Francia nella persona del suo ambasciadore in Alessandria,
conchiuse doversi dichiarar la guerra al re di Sardegna. Quivi levossi
un romore grandissimo; chè le parole di despoto, di tiranno, di nemico
del genere umano andarono al colmo. Insomma fu chiarita solennemente la
guerra tra la Francia e la Sardegna.

Di già il giorno dieci dello stesso mese il consiglio esecutivo
provvisorio aveva spedito ordine al generale Montesquiou, capo
dell'esercito che raccolto nell'alto Delfinato minacciava la Savoia, di
assaltar questa provincia, e cacciate l'armi Piemontesi oltremonti, di
usare tutte quelle maggiori occasioni che gli si offrirebbero. Questo fu
il primo principio di tutti quei mali che patì Italia per tanti anni, e
che empierono tutto il corpo suo di ferite, che non si potranno così
facilmente sanare.

Il re di Sardegna, come prima fu incominciata la guerra tra la Francia e
le potenze confederate di Germania, aveva con grandi speranze fatto
notabili apparecchi in Savoia, e nella contea di Nizza. Ma le vittorie
dei Francesi nella Sciampagna cambiarono le condizioni della guerra, ed
il re, invece di conquistare i paesi d'altri, dovette pensare a
difendere i proprj. Erano le sue condizioni assai peggiori di quelle dei
Francesi; poichè nei due paesi contigui, in cui si doveva far la guerra,
la Savoia parteggiava pei Francesi, il Delfinato non solo non
parteggiava pei Piemontesi, ma loro era anche nimicissimo; che anzi
questa provincia si era mostrata molto propensa alle mutazioni che si
erano fatte e si facevano: sicchè i Francesi avevano favore andando
avanti, sicurezza andando indietro; il contrario accadeva ai Piemontesi.

Non ostante tutto questo, i capi, che governavano le cose del re in
Savoia, se ne vivevano con molta sicurezza. Soli coi fuorusciti
francesi, che loro stavano continuamente intorno, non vedevano ciò, che
era chiaro a tutto il mondo: improvvidi, che non conobbero, che male con
le ire e con la imprudenza si reggono i casi umani.

Il cavaliere di Colegno, comandante di Ciamberì, oltre la sua credulità
verso i fuorusciti, e verso un generale di Francia, che, per ispiare, il
veniva a trovare in abito e sotto nome di prete Irlandese, con duro
governo asperava i popoli, soffiò imprudente sur un fuoco che già si
accendeva. Assai miglior animo aveva il conte Perrone, governator
generale della Savoia, ma in mezzo a tanti sfrenati non aveva
quell'autorità e quel credito, che in sì pericoloso accidente si
richiedevano; ed anch'egli dava fede alle novelle del prete Irlandese.
Il cavaliere di Lazari governava l'esercito; capitano certamente poco
atto a sostenere le guerre vive dei Francesi.

Adunque tali essendo le condizioni della Savoia nel mese di settembre,
si aperse la via alle future calamità. I capi dell'esercito, vivendo
sempre nella solita sicurtà, nè potendo credere sì vicino un assalto, in
vece di allogar le truppe in pochi luoghi, ma forti, ed ai passi, le
avevano sparse quà e là senza alcun utile disegno, talmente che ed erano
inabili al resistere al nemico ovunque si appresentasse, ed incapaci a
rannodarsi subitamente dove egli assaltasse. Tanta era questa loro
semplicità, che anche quando i Francesi, prima divisi in diversi campi,
si erano raccolti tutti vicino al forte Barraux, il che denotava
l'intenzione di un assalto vicino, non fecero dimostrazione alcuna.

Il prete Irlandese stava loro a' fianchi, e raccontava loro le più gran
novelle del mondo, ed ei se le credevano. I fuorusciti Francesi, che
pure incominciavano a temere, dimandarono se vi fosse pericolo;
risposero del no. Aggiunsero, ch'era la gente di roba, che aveva paura,
e che spargeva spaventi. In questo mordevano il conte Bottone di
Castellamonte, il quale essendo intendente generale della Savoia, da
quell'uomo fine e perspicace ch'egli era, avendo bene penetrate le cose,
aveva domandato soldati al governatore per iscorta al tesoro, che voleva
far partire alla volta del Piemonte. Certo, impossibil cosa era il
difendere la Savoia, massime dopo le disgrazie dei confederati: non
stanziavano in questa provincia più di nove in diecimila soldati; ma
siccome erano buoni, così se fossero stati retti da capitani pratichi, e
posti ai passi opportuni, avrebbero almeno fatto una difesa onorata, e
ritardato l'impeto del nemico. Ma agli sparsi mancò l'ordine, il
riunirgli fu impossibile in accidente tanto improvviso.

Intanto il generale Montesquiou, avuto comandamento d'incominciar la
guerra, dal campo di Cessieux, dove alloggiava con l'esercito raccolto,
in cui si noveravano circa quindici mila combattenti, gente, se non
molto disciplinata, certo molto ardente, andò a porsi agli Abresti,
donde spedì ordine al generale Anselmo, che, passato il Varo, assaltasse
nel tempo medesimo la contea di Nizza. Presidiavano la contea genti poco
numerose, che obbedivano al conte Pinto. Queste mosse doveva anche
ajutare dalla parte del mare il contr'ammiraglio Truguet, il quale
partito da Tolone con un'armata di undeci legni dei più grossi, ed
alcuni più sottili, e due mila soldati di sopraccollo, se ne giva
correndo le acque di Villafranca sino al golfo di Juan, pronto a sbarcar
le genti ovunque l'opportunità si fosse scoperta. Sua principal
intenzione era di sbarcar sotto Monaco per prender alle spalle
l'esercito che difendeva Nizza. Così i Francesi dall'Isero fino al Varo
si apparecchiavano ad assaltare gli stati di un re, che con ostili
dimostrazioni gli aveva provocati prima che gli ajuti, che aspettava
d'Alemagna, fossero giunti. Tale fu l'effetto delle rotte di Sciampagna.

Montesquiou, lasciati prestamente gli Abresti, se ne venne con tutto
l'esercito a posarsi al forte di Barraux vicino a due miglia dalle
frontiere della Savoia, donde disegnava di dar principio alla guerra.
Era suo pensiero di assaltare col grosso dell'esercito Sanparelliano, ed
il castello delle Marcie, per poscia camminar velocemente alla volta di
Ciamberì. Nel medesimo tempo per tagliar il ritorno al nemico, spediva
due grosse bande, delle quali una radendo la riva sinistra del fiume
Isero, doveva chiudere il passo di Monmeliano, e l'altra dal Borgo
d'Oisano, valicando gli aspri monti che dividono la valle della Romanza
da quella dell'Arco, serrare al tutto la strada della Morienna; nel qual
caso tutto l'esercito Piemontese sarebbe stato o preso ai passi, o poca
parte se ne sarebbe potuta salvare per le strade aspre e difficili della
Tarantasia. Aveva egli con certo pensiero avvisato, che la via
principale di ritirata ai Piemontesi era la Morienna, ed il monte
Cenisio. Ma queste due ultime fazioni non ebbero effetto, la prima per
una piena improvvisa dell'Isero, che rotti i ponti non permise il passo,
la seconda per la quantità delle nevi cadute molto per tempo sugli
altissimi monti del Galibiero.

I Piemontesi, svegliati finalmente dal suono dell'armi francesi,
tentarono di affortificarsi con artiglierìe presso Sanparelliano agli
abissi di Mians, donde pensavano di tempestar di traverso con palle sul
passo per mezzo d'artiglierìe poste sul castello delle Marcie. Ma a
questo non ebbero tempo; le artiglierìe non erano ancora ai luoghi loro,
quando la notte dei ventuno settembre, tirando venti orribili, e cadendo
una grossissima pioggia, il generale Laroque, a ciò destinato dal
generale Rossi, partito con grandissimo silenzio dal campo di Barraux,
se ne marciò contro Sanparelliano con una forte schiera. E come
disegnava, così gli riuscì di fare; s'impadronì in mezzo a
quell'oscurità improvvisamente della terra, e se non fosse stato il
tempo sinistro, avrebbe anco presa quella mano di Piemontesi che la
difendevano. Ma avuto a tempo sentore dell'approssimarsi del nemico, si
ritirarono a salvamento.

Perduto Sanparelliano con gli abissi di Mians, i capi Piemontesi privi
di consiglio, abbandonarono frettolosamente i castelli delle Marcie, di
Bellosguardo, di Aspromonte, e la Madonna di Mians. Così le fauci della
Savoia vennero da quel lato in poter dei Francesi. Ma Montesquiou,
usando celeremente la vittoria, e prevalendosi della rotta del nemico,
si spinse avanti dal castello delle Marcie con due brigate di fanterìa,
una di dragoni, e venti bocche da fuoco, alle quali fe' tener dietro
come retroguardo da due altre brigate di fanterìa, una di cavallerìa,
parimente con molti cannoni. Così tagliò e divise in due l'esercito
Piemontese; una parte fu costretta a ritirarsi verso Annecì, l'altra
verso Monmeliano. Gli rimase aperta la strada per Ciamberì, capitale
della provincia. Ma già il terrore ne aveva cacciato i regj, mostrando i
capi in sì importante fatto tanta pochezza d'animo, quanta vanità
avevano mostrato innanzi. Sì grande fu la subitezza dello spavento loro,
che i Francesi, temendo d'insidie, non s'ardirono di entrar incontanente
nella città, che se ne stette posta in propria balìa alcuni giorni. Quì
è debito nostro il raccontare come in sì pericoloso passo non vi fu
tumulto, non insulto, non saccheggio di sorte alcuna; tanta è la bontà,
e la civiltà di quel popolo Ciamberiniano. Vi arrivarono i Francesi;
furonvi accolti con tutte quelle dimostrazioni d'allegrezza, che
portavano le opinioni, e la ricordanza delle precedenti vessazioni.

Montesquiou andava molto cauto nello spignersi avanti, perchè non avendo
ancora avuto notizia dell'assalto, che doveva dare Anselmo a Nizza, e
vedendo la celerità incredibile delle genti Sarde nel ritirarsi,
dubitava ch'elleno marciassero velocemente a quella banda per opprimere
l'esercito che militava sotto quel generale. Si spargeva ancor voce, che
i Piemontesi forti di sito, e provveduti di munizioni da guerra e da
bocca, si erano fermati alle montagne delle Boge, che separano Ciamberì
dall'Isero, per ivi fare una testa grossa, e passarvi l'inverno. Però
deliberossi di sostare alquanto per ispiar meglio le cose, e per
aspettare, che portassero i tempi dal canto dell'Alpi Marittime. Solo
fece occupare il passo di Monmeliano abbandonato dai soldati reali con
quella medesima celerità, con la quale avevano abbandonato la città
capitale. La rotta loro fece cadere, come premio della vittoria, in mano
dei Francesi dieci cannoni, quantità grande di polvere, di palle, di
casse e d'altri arnesi da guerra, con magazzini pienissimi di foraggi e
di vettovaglia.

Ma egli è tempo oramai di raccontare la guerra di Nizza. Non
dimostrarono in queste parti i capi Piemontesi miglior consiglio, nè
miglior animo che in Savoia. Conciossiachè non così tosto ebbero avviso
che Anselmo aveva passato il Varo, fiume che divide i due stati, la
notte dei ventitre settembre, dandosi precipitosamente alla fuga,
abbandonarono la città di Nizza, e già davano mano a votare con
grandissima celerità quanto si trovava nel porto di Villafranca. I
Francesi usando prestamente il favore della fortuna, corsero a
Villafranca; e minacciato di dare la scalata, il comandante si diede a
discrezione con ducento granatieri, ottimi soldati, ed alcune bande di
milizie, lasciando in preda al nemico cento pezzi d'artiglierìa grossa,
una fregata, una corvetta, e tutti i magazzini reali. Così la parte
bassa della contea di Nizza venne in poter dei Francesi con incredibile
celerità, e facilità. Solo si teneva ancora pel re il forte di
Montalbano, ma poco stante si arrese ancor esso a patti. A queste
vittorie contribuì non poco l'ammiraglio Truguet con la sua armata, che
dando diversi riguardi ai Piemontesi, gli teneva in sospetto d'assalti
da ogni banda, e loro fece precipitar il consiglio di ritirarsi dal
littorale.

Anselmo, avuto Nizza, Villafranca, e Montalbano, si spinse avanti per la
valle di Roia, e non fece fine al perseguitare, se non quando arrivò a
fronte di Saorgio, fortissimo castello che chiude il passo da quelle
parti, ed è come un antemurale del colle di Tenda. Ma alcuni giorni
dopo, le genti Piemontesi, avuto un rinforzo di un grosso corpo
d'Austriaci, ed assaltato con molto impeto il posto di Sospello, se ne
impadronirono. Nè molto tempo vi dimorarono, perchè ritornato Anselmo
col grosso di tutto l'esercito, se lo riprese, e di nuovo Saorgio
divenne l'estremo confine dei combattenti.

Queste spedizioni dei Francesi nella provincia di Nizza costarono poco
sangue; perchè la ritirata dell'esercito Sardo fu tanto presta, che non
successero se non poche, e leggieri avvisaglie; nè i conquistatori si
scostarono dai termini dell'umanità e della moderazione. Assai diverso
da questo fu il destino dell'infelice Oneglia; poichè accostatasi
l'armata del Truguet a quel lido, e mandato avanti un palischermo per
negoziare, gli furon tratte le schiopettate, per le quali furono uccisi,
o feriti parecchi, caso veramente deplorabile, e non mai abbastanza da
biasimarsi. Però l'armata francese accostatasi vieppiù, e schieratasi
più opportunamente, che potè, cominciò a trarre furiosamente contro la
città. Quando poi per il fracasso, per la rovina, per le ferite e per le
morti, l'ammiraglio credè, che lo spavento avesse fatto fuggire i
difensori, sbarcò le genti che aveva a bordo, le quali unite ai marinari
s'impadronirono della città, e la posero miserabilmente a sangue, a
sacco ed a fuoco; compassionevole punizione dei violati messaggeri di
pace. Questa fu mera vendetta. Oneglia, cinta da ogni parte dalle terre
del Genovesato, era luogo di poco profitto; perciò i Francesi
l'abbandonarono, e l'armata loro, toccato Savona, e posatasi alquanto
nel porto di Genova, se ne tornò poco tempo dopo a Tolone. Essendosi ora
mai tanto avanzata la stagione, che non si potea guerreggiare, se non
con molto disagio, si posarono dalle due parti le armi tutto l'inverno,
attendendo solo a far apparecchi più che potevano gagliardi, per tornar
sulla guerra con frutto, tosto che il tempo s'intiepidisse. In mezzo a
questo silenzio dell'armi nulla occorse, che sia degno di memoria, se
non se la differenza del procedere dei Savoiardi e dei Nizzardi verso i
Francesi, avendo i primi mostrato molta inclinazione per loro, e
desiderio di accomodarsi alle fogge del nuovo governo: al contrario i
secondi fecero pruova di molta avversione, e di volersene rimanere nel
termini del governo antico. Non è però da passarsi sotto silenzio, che
sebbene l'inclinazione verso le nuove cose fosse molto maggiore in
Savoja che a Nizza, non pochi ciò non pertanto fra coloro, i quali in
quel paese viveano nei primi gradi della società, o nobili o
ecclesiastici che si fossero, o per fede verso l'antico sovrano, o per
paura del nuovo si resero fuggitivi, oppure rimasti essendo nelle loro
antiche sedi, soggiacquero alle carcerazioni, ed alcuni eziandio agli
estremi supplizj. Degno altresì di commemorazione si è, che i soldati
del reggimento di Savoja dispersi per la subita invasione dei Francesi,
di propria volontà, per istrade e sentieri insoliti trapassando,
tornarono alle loro bandiere, e sotto i consueti capi si rannodarono,
esempio di fede dato dai più umili figli di quell'alpestre nazione: il
quale effetto fu poi rinnovato circa venti anni più tardi dai generosi
Spagnuoli invasi dalle armi Napoleoniche.

Pervenuta a notizia di Montesquiou la conquista di Nizza, si mise in sul
voler cacciar del tutto le genti Sarde dalla Savoja. A queste fine
ordinò a Rossi, che cacciandosi avanti le truppe del re, le spignesse
fino al Cenisio per la Morienna, ed a Casabianca fino al piccolo S.
Bernardo per la Tarantasia; il che eseguirono con grandissima celerità,
e quasi senza contrasto da parte del nemico. Anzi è da credere, che se
Montesquiou, invece di soprastarsi, come fece, per aspettar le nuove di
Nizza, fosse, dopo la conquista di Ciamberì, camminato con la medesima
celerità, si sarebbe facilmente impadronito di queste due sommità
dell'Alpi con grande suo vantaggio, e con maggiore speranza di andar a
ferire, alla stagione prossima, il cuore stesso del Piemonte, tanta era
la confusione delle genti regie. Aix, Annecì, Rumilli, Carouge,
Bonneville, Tonone, e l'altre terre della Savoia settentrionale,
abbandonate dai vinti, riconobbero l'imperio dei vincitori. Così questa
provincia venne tutta, non senza grande contentezza pubblica e privata,
in potestà dei Francesi. La quale possessione per quell'inverno venne
loro assicurata dalle nevi strabocchevolmente cadute sui monti, le quali
indussero da queste bande la medesima cessazione dall'armi ed anche più
compiuta, che era prevalsa nell'Alpi Marittime.

In cotal modo un paese pieno di siti forti, di passi difficili, di
torrenti precipitosi, fu perduto pel re di Sardegna, senza che nella
difesa del medesimo si sia mostrato consiglio o valore. Del qual
doloroso caso si debbe imputar in parte il re medesimo per aversi voluto
scoprire, a cagione de' suoi pensieri tanto accesi alla guerra, molto
innanzi, che gli ajuti austriaci arrivassero in forza sufficiente, e per
aver dato il più delle volte i gradi militari a coloro, che più miravano
a comparire, che ad informarsi nell'arte difficile della guerra.
Certamente error grande fu quel di Vittorio di metter l'abito militare
ad ogni giovane cadetto che si appresentasse, e di mandargli sulle prime
alla guerra, come se l'arte della guerra ed il romor dei cannoni non
fossero cose da far sudare, e tremare anche i soldati vecchi. I nobili
poi ci ebbero più colpa del re, pel disprezzo, non so se mi dica
ridicolo, od assurdo, in cui tenevano i Francesi. Pure fra di loro non
pochi erano che modesti e valorosi uomini essendo, detestavano i male
avvisati consigli, e sentivano sdegno grandissimo della vergogna
presente.

La rotta di Savoja, già sì grave in se stessa, fu anche accompagnata da
accidenti parte terribili, parte lagrimevoli. Piogge smisurate, strade
sprofondate, carri rotti, soldati alla sfilata parte armati, parte no,
gente fuggiasca di ogni grado, di ogni sesso, e di ogni età, terribili
apparenze e di cielo, e di uomini, e di terra. Ma fra tutti muovevano
compassione grandissima i fuorusciti Francesi, i quali confidandosi
nelle parole dei capitani regj eransi soprastati a Ciamberì fino agli
estremi, ed ora cacciati dalla veloce furia che loro veniva dietro, non
potevano nè stare senza pericolo, nè fuggire con frutto. Imperciocchè a
chi mancava il denaro per povertà, a chi la forza per infermità, a chi
le bestie, od i carri per trasferirsi; perchè non se ne trovavano per
prestatura nè amichevole, nè mercenaria, ed in tanto scompiglio era
venuto meno il consiglio di prevedere e di provvedere. Spettacolo
miserando era quello, che si vedeva per le strade che portano a Ginevra
ed a Torino, tutte ingombre di gente caduta da alti gradi in un abisso
di miseria. Erano misti i padri coi figliuoli, le madri con le
figliuole, i vecchi con i giovani, e fanciulle tenerissime ridotte fra i
sassi e il fango a seguitar i parenti loro caduti in sì bassa fortuna.
Vi erano vecchi infermi, donne gravide, madri lattanti e portanti al
petto le creature loro certamente non nate a tal destino. Nè si desiderò
la virtù o la carità umana in sì estremo caso, perchè furono viste
spose, figliuoli, fratelli, servidori non proscritti voler seguitare
nelle terre strane, anche a mal grado dei parenti e padroni loro, gli
sposi, i padri, i fratelli, ed i padroni, posponendo così la dolcezza
dell'aere natìo alla dolcezza del ben amare e del ben servire; secolo
veramente singolare, che mostrò quanto possano fra l'umana generazione
la virtù ed il vizio, l'una e l'altro estremi. Ma se era il viaggiar
crudele, non era miglior lo starsi; alberghi pieni, o niuni su quelle
rocche, e bisognava pernottar al cielo, e il cielo era sdegnato, e
mandava diluvj di pioggia. A questo, soldati commisti che fuggivano
sbandati, armi sparse quà e là, un tramestìo d'uomini sconsigliati, un
calpestìo di bestie, un romor di carrette, un furore, un dolore, una
confusione, un fremito, aggiungevano grandissimo terrore a grandissima
miseria. Quanti si sono visti cresciuti ed allevati in tutte le dolcezze
di Parigi, ora non trovar manco quel ristoro, che a gente nata in umil
luogo abbonda nel corso ordinario della vita! Quanti gravi magistrati,
dopo aver ministrato la giustizia nei primi tribunali del nobilissimo
reame di Francia, e vissuto una vita integerrima, ora travagliosamente
incamminarsi ad un esiglio, di cui non potevano prevedere nè il modo, nè
il fine! Quante nobili donne, che pochi mesi prima speravano di dar
eredi a ricchissimi casati nei palazzi dei maggiori loro, ora vicine a
partorire, fra lo squallore di tetti abjetti ed alieni, a padri venuti
in povertà figli più poveri ancora! Quante fanciulle richieste prima da
principi, non sapere ora nè a qual rifiuto andassero, nè a qual
consenso! Quanti capitani valorosi, ed invecchiati nella milizia, ora
che per la fralezza dei corpi loro avevano più bisogno del riposo e
dello stato, mancati il riposo e lo stato, correre raminghi sotto cielo
straniero, cacciati da quei soldati medesimi, ai quali avevano e l'onore
ed il valore insegnato! Erano le strade, per donde passavano, piene di
gente instupidita a sì miserabile caso, od intenerita a tanta disgrazia.
E spesso trovarono sotto gli umili tugurj più ristoro e più consolazione
che non s'aspettavano. Così per molti dì e molte notti, su per le vie di
Ginevra e di Torino, la tristissima comitiva mostrò quanto possa questa
cieca fortuna nel precipitare in fondo chi più se ne stava in cima.
Eppure in mezzo a tanto lutto la natura Francese era tuttavia
consentanea a se medesima. Imperciocchè uscivano dagli esuli non di rado
e canti, e risi, e piacevolezze tali, che pareva piuttosto, che a festa
andassero, che a più lontano esiglio. Vedevansi altresì uomini
gravissimi o galoppanti sulla fangosa terra, o dentro, o dietro le
carrozze stanti, recarsi con le capellature acconce, e con croci, e con
nastri, e con altri segni dell'andata fortuna. Tanto è tenace ciò che la
natura dà, che la sciagura non lo toglie! Ma giunti i miseri fuorusciti
in Ginevra ed in Torino, non si può spiegare quanto fosse il dire, il
guardare, ed il pensare degli uomini. Gran cose aveva rapportato la fama
di Francia; ma ora ai più pareva, che il fatto fosse maggior del detto;
chi andava considerando quel che potesse fare una nazione furibonda, che
usciva dai proprj confini; chi il valore de' suoi soldati, e chi la
contagione delle sue dottrine sostenute da tanta forza. Chi pensava alla
vanità di coloro che l'avevano predicata vinta, e chi all'imprudenza di
coloro che l'avevano provocata potente. Meglio, sclamavano, fora stato
il lasciarla lacerare da se stessa, che il riunirla con le minacce;
meglio ammansarla, che irritarla: tutti poi affermavano esser venuti
tempi pericolosissimi, essere minacciata Elvezia, essere minacciata
Italia; già già titubare la società umana in Europa.

A Torino tutti questi discorsi si facevano, ed altri ancor più gravi.
Quest'essi, dicevano (poichè nelle disgrazie gridar contro il governo è
sfogo e consolazione), quest'essi sono i frutti di tante spese, di tante
leve, di tanti vanti? Essersi per questo esausto l'erario, le
contribuzioni fatte insopportabili? Per questo chiedersi al pontefice la
vendita dei beni del clero? Per questo aumentarsi il debito dei monti?
Essersi congiunta la vergogna al danno! A questo estremo essersi ridotti
soldati valorosi per colpa di comandanti inesperti! Trattarsi la salute
di tutti, ma principalmente dei nobili: ai nobili spettarsi maggior
valore, non insolentire nella sicurtà, non perdersi d'animo nel
pericolo. Ottimo essere il re Vittorio, amarlo tutti, desiderar tutti la
salute sua; ma perchè separar la nazione in due con metter dall'una
parte i pochi coi privilegj, dall'altra i più coi gravami? Parlasse, si
mostrasse padre comune, e vedrebbe correre volonterosi i popoli per
istornare dal felice Piemonte il fatale pericolo.

Intanto gli esuli facevano pietà, e con la pietà nasceva il terrore.
Tutta la città era contristata, e piena di pensieri funesti. Ma tanta
era la fermezza della fede dei Piemontesi nel re loro, che pochi
pensavano a novità, alcuni desideravano qualche riforma nel reggimento
civile e politico dello stato; tutti volevano la conservazione della
monarchìa, ed i peggiori tratti che si udivano contro il governo, più
miravano ad ammenda, che a satira.

Il governo mosso da accidente tanto improvviso e tanto pericoloso,
poichè cominciaronsi a sgombrare i primi timori, andava maturamente
pensando a quello che fosse a farsi. Il cantone di Berna fu richiesto
d'ajuto, ma senza frutto; l'Austria fu richiesta ancor essa, e con
frutto, perchè il fatto toccava anche a lei. Laonde reggimenti Tedeschi
arrivavano a gran giornate dalla Lombardìa in Piemonte, e s'inviavano
prestamente alle frontiere, massime verso il colle di Tenda.
Addomandossi denaro in presto a Venezia, che ricusò, fondandosi sulla
neutralità. Si spedirono corrieri per rappresentare il caso in
Inghilterra, in Prussia ed in Russia. Allegavasi, essere il re solo
guardiano d'Italia: se si rompesse quell'argine, non sapersi dove avesse
a distendersi quella enorme piena; starsi di buon animo il re, ma ove
mancano le forze proprie, abbisognar gli ajuti altrui. Cercavasi anche
di scusare le rotte di Nizza e di Savoia con dire, che quei paesi non
erano difendevoli, se non con grossi eserciti; le forze che là s'erano
inviate, essere state sufficienti non solo per difendere, ma ancora per
offendere, senza le disgrazie di Sciampagna: dopo queste non poter più
bastare neanco a difendere; per verità essere stata troppo presta, ed
anche disordinata la ritirata; ma doversi attribuire alla imprudenza di
chi comandava; essere i soldati buoni e fedeli, parato Vittorio a non
mancare a se medesimo, nè alla lega; solo richiedere, che come egli era
l'antiguardo, così non fosse lasciato senza retroguardo; e siccome egli
era esposto il primo alle percosse del nemico comune, così lo potesse
fronteggiare con gli aiuti comuni.

Tutte queste cose rappresentate con parole appropriate, avevano gran
peso. Ma la Prussia, quantunque perseverasse nell'alleanza, cominciava a
pensare a' casi suoi, siccome quella che essendo lontana dalla voragine,
aveva minori cagioni di temere. Bensì l'Austria, che già ardeva ne' suoi
proprj stati, per preservare il resto, procedeva con sincerità, e si
risolveva a mandar soccorsi gagliardi in Piemonte. L'Inghilterra, che
aveva serbato certa sembianza di neutralità sino alla morte di Luigi
decimosesto, dopo questa orrenda catastrofe s'era scoperta del tutto, e
licenziato da Londra Chauvelin, ministro plenipotenziario di Francia, si
preparava alla guerra. Però diè buone speranze al re, promettendo
denari, ed efficace cooperazione con le sue armate sulle coste del
Mediterraneo. Intanto in Piemonte si compivano i numeri delle compagnìe,
si ordinava la milizia, si creavano nuovi luoghi di monti, si gittavano
nuovi biglietti di credito, si coniavano monete che scapitavano più
della metà del valor loro edittale, pessimo, ma non evitabile rimedio
dei mali presenti, e segno troppo evidente dell'improvidenza dei
reggitori ai tempi lieti. Nel punto medesimo si provvedevano le fortezze
poste ai passi dell'Alpi con ogni genere di munizioni, e si
affortificavano le cime del Cenisio e del piccolo san Bernardo. Con
questo, usando l'opportunità della stagione, che andò freddissima, e
fatti tutti i preparamenti necessarj, si aspettava con incredibile
ansietà da tutti qual fosse per essere al tempo nuovo l'esito delle
battaglie, dalle quali dipendeva il destino d'Italia e del mondo.




LIBRO TERZO

SOMMARIO

      Nuove deliberazioni dei confederati nel 1793. Istanze
      dell'imperatore d'Alemagna presso al senato Veneziano.
      Discorso del procurator di San Marco Francesco Pesaro in
      favore della neutralità armata. Discorso di Zaccaria
      Vallaresso, uno dei savj del consiglio, in favore della
      neutralità disarmata. Risoluzione del senato. Deliberazioni di
      Genova. Pratiche dei confederati con Lione e Marsiglia.
      Disposizioni militari e politiche dei Francesi. Umori diversi
      in Italia. Assalto dato a Cagliari di Sardegna dall'ammiraglio
      Truguet. Paoli muove la Corsica, e la toglie all'imperio di
      Francia. Guerra sull'Alpi: fatto di Raus favorevole ai regj.
      Minacce superbe degl'Inglesi a Toscana ed a Genova.
      Insinuazioni dei medesimi a Venezia. Deliberazione del gran
      mastro dell'ordine di Malta contro la Francia. Moti
      considerabili contro il consesso nazionale in varie provincie:
      Lione e Marsiglia si sollevano. Fatti d'armi. I regj sono
      respinti dalla Savoia, e da Nizza; Marsiglia è presa, Lione si
      arrende. Tolone si dà ai confederati. I repubblicani
      l'oppugnano, e lo prendono di assalto. Spoglio fatto dai
      confederati nell'andarsene.


La ritirata così subita delle genti regie dalla Savoia e dal contado di
Nizza, e la cacciata a forza degli eserciti Tedeschi delle terre
Francesi verso il Reno, diedero molto a pensare agli alleati. Tra per
questo, e per l'andar sempre più crescendo a cagione delle vittorie, e
di più feroci instigamenti l'appetito delle cose nuove, la furia delle
menti in Francia, eglino s'accorsero, che assai più dura impresa si
avevano per le mani di quanto avevano a se medesimi persuaso; nè mai
tanto discapito dalle credenze al fatto aveva la fortuna recato, che pur
sì grandi ne suol mostrare, quanto a questi tempi. Bande tumultuarie ed
indisciplinate, come le chiamavano, avevano vinto eserciti floridissimi;
capitani di poco o nissun nome avevano superato per arte militare
generali, che erano in voce dei primi per tutte le contrade d'Europa.
Coloro ancora, i quali si erano concetto nell'animo di piantar
facilmente le insegne della lega sulle mura di Parigi e di Lione, a mala
pena potevano difendere i dominj proprj dagli assalti di un nemico poco
prima disprezzato, ed ora vittorioso ed insultante.

Ciò nondimeno i confederati non vollero ristarsi, sperando che
coll'andar più cauto, poichè si era conosciuto di quanto fosse capace
quella furia Francese, e coll'accrescer le forze proprie, e con l'unione
di aliene, si potesse mutar la fortuna, e compensar le perdite passate
coi guadagni a venire. Tal è la costanza delle menti Tedesche, che più e
meglio ancora che l'impeto, le fa riuscire ad onorate imprese. L'Austria
ed il Piemonte, siccome più vicini al pericolo, procedevano con animo
più sincero della Prussia, la cui congiunzione con la lega già forse
incominciava a vacillare. L'Austria massimamente applicava i pensieri
alla preservazione de' suoi stati in Italia, ai quali già si era
avvicinata la tempesta, e che sono parte tanto principale della sua
potenza. Perlochè si preparavano con molta diligenza tutte le
provvisioni necessarie alla guerra, tanto negli stati Austriaci, quanto
nel Piemonte, e si tentava ogni rimedio per impedire la passata dei
Francesi. Perchè poi i popoli provocati da quelle lusinghevoli parole di
libertà e d'uguaglianza, non solamente non si congiungessero con coloro
che procuravano la turbazione d'Italia, e non facessero novità, ma
ancora sopportassero di buona voglia tutto quell'apparato guerriero, e
non si ristessero a tanto romor d'armi, usavansi i mezzi di persuasione.
Il più potente era la religione: spargevansi sinistre voci: essere i
Francesi nemici di Dio e degli uomini, conculcare la religione,
profanare i tempj, perseguitare i sacerdoti, schernire i santi riti,
contaminare i sacri arredi, e facendo d'ogni erba fascio, proteggere
gl'increduli ed uccidere i credenti. I vescovi, i preti, i frati
intendevano accesamente a queste persuasioni; se ne accendevano
mirabilmente gli animi del volgo.

Parte essenziale dei disegni della lega erano le deliberazioni del
senato Veneziano. L'imperatore conghietturando, che il terrore cagionato
dall'invasione di Savoja e di Nizza, e quell'insistere così vicino sulle
frontiere del Piemonte di un nemico audace, e che mostrava tanta
inclinazione alle cose d'Italia, avessero mosso e disposto il senato a
piegarsi alla sua volontà, aveva con efficacissime parole dimostrato,
che era oramai tempo di non più procedere con consigli separati, e di
pensare di comune accordo alla salute comune. Rappresentavagli, non
isperasse preservare lo stato, se quel diluvio di gente sfrenata,
valicati i monti, inondasse Italia; voler fare e per se, e per gli
sforzi contemporanei del suo generoso alleato il re di Sardegna, quanto
fosse in potestà sua per allontanare da quel felice paese tanta
calamità; ma esser feroci i Francesi, e gli eventi di guerra incerti,
vano pensiero essere il credere, che chi fa spregio dell'umanità e
conculca ogni legge divina ed umana, rispetti le neutralità, disprezzare
i Francesi la neutralità ed amar meglio un nemico aperto, che un amico
dubbioso; avere egualmente in odio le aristocrazìe, che le monarchìe, ed
il prestar fede alle protestazioni amichevoli loro essere un volersi
ingannare da per se stesso; poter concludere il senato della sincerità
loro dai tentativi fatti da loro a Costantinopoli per concitare contro
di lui la rabbia Ottomana; poter giudicare della moderazione dalle
insolenze già fin d'ora usate in sul mare verso le navi della
repubblica, esser sempre disordinata la natura Francese, ma ora per la
rivoluzione esser disordinatissima; nè esser di soverchio tutte le forze
d'Europa per ostare ad una nazione potente, e presa di pazzia;
certamente imprudentissimo consiglio essere il darsi a credere, che ove
un popolo sfrenato abbia superato monti difficilissimi, prostrato le
forze di un re e di un imperatore, e penetrato nel cuore stesso
d'Italia, superbo per indole, superbissimo per vittoria, voglia arrestar
l'impeto suo alle frontiere Veneziane, solo per vedere sulli estremi
confini scritte le parole di neutralità; non sapere il senato, che tanto
sa, quanto sia avida la natura dei Francesi della roba altrui? Queste
terre da sì lungo tempo immuni di guerra, questo cielo sì dolce, questi
campi tanto fertili, queste colline così feconde, questi palagi così
sontuosi, e questi arredi così ricchi non allettar forse con forza
irrepugnabile chi già non ha freno in se che lo tenga? e forse non sono
in Italia i vizj e le male pesti, che gli ajuteranno? Non sono forse qui
gli ambiziosi per dominare, i ladri per rubare, gli scapestrati d'ogni
sorte per istraviziare? Nè perturbatrici parole, e piene di atroce
influenza non sono forse le parole di libertà e d'uguaglianza, che
costoro van gridando per ispogliare chi ha, e per ingannare chi non ha?
Forse i popoli non corrono dietro alle novità molto volentieri? e non
può più sempre in loro la fortuna che la fede? Chi dà sicurtà al senato,
che una prima insegna Francese, la quale si mostri in cima all'Alpi, non
mandi improvvisamente sottosopra il Piemonte, il Milanese tutto, e con
essi questo felice stato Veneziano? Non empierassi allora ogni cosa di
tumulti e di ribellione? Non si portan già quì di soppiatto da uomini
audacissimi le scelerate insegne Francesi? e già costoro non si
accordano, già non si affratellano, già non corrompono, già non
rapportano per ajutare un nemico crudele, per far isgabello alla potenza
loro dell'estremo sterminio d'Italia? ad occasione insolita insoliti
consigli. Che montano in tanto pericolo le cautele usate un dì, e le
gelosìe antiche? Non voler Germania opprimere Italia, esser queste cose
dannate dal secolo; bensì voler Germania preservare Italia, e con Italia
il mondo, da un sovvertimento totale, da un dominio insopportabile;
fugace sempre esser la occasione, ma ora fugacissima; che superare solo
il colmo dell'Alpi è pei Francesi vittoria certa, poichè il resto
darallo un fiume insuperabile. Questo è, aggiunse l'imperatore,
l'estremo dei tempi; il sorger di tutti solo poter esser la salute di
tutti, il mancar di un solo la rovina di tutti. Pensasse adunque il
senato, e maturamente considerasse la necessità dei tempi, l'infedeltà
della Francia, la fede della Germania, la lega proposta, gli ajuti
offerti, e l'avvenire, che già già incalzava, e premeva o felice, o
funestissimo per sempre.

Il senato Veneziano che per la sua prudenza sempre seppe bene conoscere
i tempi, ora male misurandogli, e volendo applicare ad un male nuovo
rimedj antichi, rispose, che la repubblica sempre moderata e temperante,
voleva esser amica a tutti, nemica a nissuno; che tale mansueto
procedere era sempre stato a grado di tutti i principi, e sperava dover
essere per l'avvenire, massime nella presente controversia tanto piena
di difficoltà e d'incertezza; che quanto ai sudditi, non aveva timore
alcuno di novità, stante che conosceva e la fede loro, e la vigilanza
dei magistrati; che ammirava bene la costanza dell'imperatore e de' suoi
alleati in un affare di tanto pericolo, ma che finalmente si persuadeva,
che Sua Maestà Imperiale, considerando bene secondo la prudenza sua la
natura del governo Veneziano, avrebbe conosciuto, non dovere lui
allontanarsi da quella moderazione, che l'aveva preservato salvo per
tanti secoli; ricever somma molestia di non poter deliberare altrimenti;
esser parata la repubblica a dar il passo alle genti Tedesche, a
sovvenir i confederati di quanto potesse consistere con la neutralità;
ma procedere più oltre, e soprattutto implicarsi in guerre con altri,
non comportar la fede, la costanza, e la consuetudine della repubblica.

Ma moltiplicando sempre più gli avvisi dei progressi fatti dai Francesi
nel ducato di Savoja e nel contado di Nizza, fu ben necessario il
pensare a provveder quello, che la stagione richiedeva; e se non si
voleva impugnar l'armi per fare una guerra estrema, bisognava bene
considerare quanto fosse a farsi per preservar la repubblica dagli
assalti forestieri, e dai tumulti cittadini.

Per la qual cosa, convocato straordinariamente il senato, vi si pose in
consulta, quali fossero i provvedimenti da farsi per conservar salva la
repubblica nell'imminente pericolo dell'invasione dei Francesi in
Italia. Francesco Pesaro, procurator di San Marco, uomo il quale e per
se, e pel seguito della sua famiglia, era in grandissima fede appresso
ai Veneziani, e di cui sarà spesso fatto menzione in queste storie, dal
suo seggio levatosi, e stando ognuno attentissimo a udirlo, parlò con
gravissimo discorso in questa sentenza: «Se la giustizia più potesse
negli uomini, che la forza, voi non sareste quì a deliberare, eccelsi
senatori, e della patria amantissimi, se l'innocenza vostra si possa o
di per se stessa difendere, o si debba tutelare con l'armi. Imperciocchè
tutto il mondo sa, che contenti allo stato vostro, nissun appetito vi
costringe a desiderare quello d'altrui, e dappoichè è sorta in mezzo a
queste acque la nostra generosa repubblica, piuttosto per la felicità
sua, che invitava i forestieri a sottoporsi volontariamente al suo soave
giogo, o per fuggire col patrocinio nostro la tirannide altrui, che per
forza, o per cupidità di ampliare l'imperio, crebbimo in questa potenza,
ed a questo splendore arrivammo, che, se non di terrore, certo è
d'invidia agli uomini maravigliati cagione; e se pure qualche volta non
provocati impugnammo le armi, ciò fu piuttosto per la salute comune
d'Italia, che per acquistar nuovo e non usitato dominio. Ma poichè i
disegni degli uomini sono cupi, l'invidia grande, gli appetiti sfrenati,
e l'innocenza inerme è sempre stata preda dei potenti, resta per noi a
deliberarsi, se in mezzo a tanto romor d'armi, se in mezzo a tante ire
ed a sì crudele discordia, se allor quando nazioni potentissime corrono
con infinito sdegno l'una contro l'altra, e che tolto ogni rispetto,
calpestato ogni diritto, non della scorza, ma del fondo stesso, non di
una parte, ma del tutto, non di un danno, ma di un totale sterminio
gareggiano fra di loro, noi dobbiamo starcene disarmati alla discrezion
loro, ovvero usando quella potenza che Dio ci diede, armarci di modo,
che il rispettarci sia pei forestieri necessità, e l'assaltarci
pericolo. Nella quale disquisizione tanto mi pare il discorso facile, e
la via che dobbiam seguire spedita, che il sentire diversamente da me
fia piuttosto semplicità da secol d'oro, che prudenza in un secolo
scapestrato. Per verità di che ora si tratta? Forse di provocare, forse
di assaltare, forse di trarre ad inopportuna e pericolosa guerra questo
felicissimo dominio? Non già: ma solo d'impedire che provocati, che
assaltati non siamo, solo appunto di allontanare dalle terre nostre la
guerra, e con lei le ingiurie, le ruberìe, e le uccisioni che
l'accompagnano; conciossiachè come l'acqua allaga i luoghi bassi, così
la guerra allaga i luoghi inermi, ed il migliore stromento di pace in
mezzo all'armi mosse, sono appunto le armi. Ciò mostrano e la natura
umana più pronta sempre ad ingiuriare che a rispettare, ciò la
esperienza dei secoli, ciò nazioni distrutte, perchè trascurata la
forza, sulla fede unicamente si appoggiarono. E senza riandare i secoli
antichi, vi muovano i freschi esempi. Non vi ricorda ancora, ed ancora
non udite i pianti e le querele dei sudditi straziati dai barbari nella
fatal guerra, che arse l'Europa sul principiar di questo secolo per la
successione di Spagna fra queste medesime nazioni, che ora combattono sì
ferocemente fra di loro? Allora la repubblica fu lacerata, perchè
inerme; allora i sudditi ricevettero molestie infinite, perchè la
repubblica con imprudentissimo consiglio aveva mancato loro della
necessaria tutela dell'armi. Ammaestrato da sì crudele esempio il senato
armossi nella guerra che venne dopo, e lo stato fu preservato salvo. Ora
credete voi che la rabbia fra chi combatte, sia minore adesso che cento
anni sono, e che l'efficacia dell'armi impugnate meno possa
presentemente di quanto ella potesse, or son quaranta? Certamente nol
credete voi; che anzi, se dai brevi saggi che pur testè vedemmo, si dee
giudicare, la rabbia è infinita, ed il timore di provocar l'armi della
repubblica grande, perchè il pericolo per ambe le parti è, oltre ogni
credere, grave, e mira ad un totale esterminio. E non dubitate, poichè
ci va troppo posta, che alcune bocche d'artiglierìe veneziane poste ai
luoghi forti, ed alcune insegne di San Marco sventolanti sulle frontiere
non siano per far istar in dovere coloro, che già romoreggiano, o
sarebbero per romoreggiarci intorno. Dio allontani l'augurio, ma io vedo
che se Venezia non s'arma, Venezia è perduta, e vedo altresì che s'ella
s'arma, ella può essere non solo la salute sua, ma ancora la salute
d'Italia, poichè questi forestieri, che per appetito smoderato han
sempre fatto campo dei furori loro la misera Italia, non la correranno
così a grado loro, quando sapranno essere svegliato e pronto a sorgere
il lione Veneziano. Ma poi che sarà? Credete voi d'evitar la guerra, se
state senz'armi? Il Francese ed il Tedesco ugualmente recheransi ad
ingiuria il non essere stati ajutati, e voi sapete che i pretesti
d'offendere non mancano mai a chi nutre pensieri sinistri. E posto
eziandio, che per inudito esempio la fede dei governi sia pura, chi vi
assicura che se la guerra si conduce sui vostri confini, bande armate
degli uni e degli altri non corrano le vostre terre, o per pigliar
vantaggi sul nemico, o per far sacco a vantaggio proprio? Le
sopporterete voi queste ingiurie senza risentimento? Dove sarà allora
l'onor di Venezia fin quì illibato? ed anco ingiuria non vendicata
moltiplica le ingiurie. O ne farete voi risentimento? Ma risentimento
non armato è nullo per chi fa ingiuria, e dannoso per chi la riceve,
perchè essendo di necessità senza effetto, ti scema la riputazione. Io
ho vergogna, o senatori, dello andarmi aggirando fra queste supposizioni
inonorate, quando penso al valor vostro, alla potenza, ed al nome di
questa gloriosa repubblica. Ma pogniamo finalmente che i governi siano
fedeli, ed i soldati santi, che certo non è pur poco: come siete voi
sicuri, che non si turbi con grandissimo movimento tutto lo stato
nostro, se i Francesi arrivano sui confini? Non abbiamo noi quì
novatori, non uomini ambiziosi, non avari, non vendicativi, non
contaminati sin dentro al cuor loro di perturbatrici dottrine? E se
costoro fan novità, e certo la faranno, quando sarà lor porta la
occasione, poichè già fin d'ora, che ancora son lontani i sussidi
sperati, a mala pena rattengono il veleno loro, che farete voi, se non
siete armati? I tumulti eccitati da questa gente pestifera serviran di
pretesto ai Francesi per ajutargli, ai Tedeschi per frenargli, e gli uni
e gli altri correranno i nostri campi impunemente, se noi per noi non
siam capaci di far argine a queste acque furibonde. Farete allor voi
guerra? Con che? Farete allor voi pace? Con chi? La sedizione vi
condurrà alla guerra, la guerra alla rovina. Odo dire a certe timide
persone, che l'armarsi è dar sospetto e pretesto di guerra ad altrui. Ma
chi ha mai dannato alcuno, se pon argine alla casa quando il fiume
minaccia, o se taglia i tetti quando l'incendio s'avvicina? Superba
troppo, ed intollerabile pretensione sarebbe certamente quella di un
forestiero, che volesse comandarci come e quando noi dobbiamo assicurare
lo stato nostro, e che altra alternativa non ci lasciasse o di starcene
disarmati alla discrezion sua, o d'incontrar la sua nimicizia. Per me
costui come nemico, e non come amico terrei, ed amerei meglio avere con
lui una guerra pericolosa, che può aver buon fine, e sempre avrà onore,
che una pace pericolosa, che non può aver se non cattivo fine, e sempre
porterà con se una vergogna infinita. Poi la fede di questa inclita
repubblica è nota al mondo, ed il mondo sa, se noi siamo vicini
inquieti, ambiziosi, ed offensivi, oppur quieti, temperanti, ed amatori
del giusto e dell'onesto. In somma per restringere in poche parole
quello che sono andato sinora allargando, a me pare, che lo starcene
disarmati in mezzo a così rabbioso moto, non sia nè sicuro nè onorato;
che l'armarci sia senza sospetto, e necessariamente richiesto all'onore
ed alla salute nostra, poichè i consigli onorati sono sempre i più
sicuri, e la riputazione è gran parte della forza. Per la qual cosa io
opino, che si fornisca l'erario, che si allestisca il navilio, che si
levino le cerne, e che alcun polso di Schiavoni sia chiamato a tutelare
le cose di Terra Ferma. A questo io penso, che si debba dichiarare alle
potenze belligeranti, che il senato costante sempre nel suo procedere
pacifico, vuol conservarsi fedele ed amico a tutti, e che i moderati
apparecchi d'armi mirano piuttosto e solamente a conservazione di pace,
che a dimostrazione di guerra».

Grande impressione fecero nella mente del senato queste parole
gravemente dette dal Pesaro, nelle quali concorrevano amplissimamente
tutti i fondamenti, che nel deliberare le imprese principalmente
considerare si debbono. Al contrario parlò con singolare eloquenza il
savio del consiglio Zaccaria Vallaresso, a un di presso in questi
termini: «Non è stato mai costume di coloro, che s'intendono dello
stato, il giudicare dalle apparenze esteriori delle cose, nè da certi
bollori d'opinioni, che presto sfumando se ne vanno in dileguo,
lasciando in fondo la realtà. Queste apparenze, e questi fumi sono a
guisa d'un nugolo, il quale vela con false forme il vero, ma in breve
ora sparendo, lascia nel loro aspetto naturale i monti e le campagne.
Grande certo, anzi infinito è l'amore del mio avversario verso questa
nostra felicissima patria, grande l'ingegno, e grande altresì la
sperienza del mondo; ma mi pare, anzi certo sono, che nel presente caso
egli adombri, e si lasci svolgere da un fantasma, da un nugolo, da
un'apparenza fallace. Il quale nugolo io voglio dagli occhi vostri, ed
anche da' suoi, se possibil fia, sgombrare con mostrarvi la verità. Ed
in primo luogo io vi dirò, che il timore è sempre stato mal consigliere;
e che il timore sia quello che offusca l'intelletto del procurator
Pesaro, quantunque di animo costante e sano, dimostranlo gli spaventi
nati per la recente invasione di Nizza e della Savoia. Adunque un Pesaro
si lascia ire alla corrente, adunque opina col volgo pazzo, adunque fa
caso degli sgomenti delle donnicciuole? e che grave caso è ella mai la
mentovata invasione? l'essersi perduto un paese che sempre si perde,
quando nasce guerra tra il re Sardo e Francia, e che esso re nè può, nè
vuole difendere! Mi maraviglierei ben io, se quelle terre si fossero
conservate, non tanto che mi spaventi, perchè si sono perdute. Credete
voi che le frontiere militari d'Italia siano, come le politiche, il
Varo, e l'umile fiumicello che bagna Sanparigliano? mai no: le frontiere
militari sue sono i monti smisurati, che la natura pose fra lei e la
Francia, sono quei ghiacci eterni, quelle nevi altissime, quelle rupi
senza via, quei passi stretti e difficili. Ora, se così è, qual timore
può far tanto che si creda, che i Francesi, quantunque audaci, possano,
ora che s'avvicina l'inverno, superar quello che sarebbe difficilissimo
a superarsi anche ai tempi più caldi? Grossi sono e valorosi gli
eserciti Sardi; grossi e forti quelli che loro giungono in ajuto
dall'Alemagna, e le fortezze del Piemonte poste ai luoghi più opportuni
nel cuore stesso, ed a tutte le sboccature dell'Alpi, danno ancor
maggior sicurezza. Da tutto questo si può inferire, che il superar
l'Alpi pei Francesi sarà in ogni tempo impresa difficilissima, ed in
questi sei mesi impossibile. Dico poi, che nel presente caso chi vince
per sei mesi, vince per sempre; perciocchè non è da dubitare che lo
stato popolare introdotto presentemente in Francia, non sia in breve
tempo per dissolversi; perchè la storia dimostra, che quella foggia di
governo, breve persino nei paesi piccoli, non può a nissun modo
sussistere ne' vasti territorj. Al che se si aggiunge l'abitudine del
lungo vivere dei Francesi sotto la monarchìa, la loro natura pronta e
volubile, la feroce tirannide che ora gli opprime, le confiscazioni, gli
esilj, le decapitazioni de' migliori e de' più assennati cittadini, ogni
cosa in incerto, ogni cosa piena di terrore, facilmente verrassi a
conoscere, che quello stato avrà corta vita; poichè le sette armate vi
sorgeranno, la guerra civile ajuterà l'esterna, e la Francia assalita
dentro da partigiani arrabbiati, fuori da eserciti potenti, non solo non
sarà in grado di opprimere Italia, ma gran fatto sarà, se non fia
oppressa ella stessa. Sperate nei luoghi forti, sperate negli eserciti
gagliardi, sperate nella tirannide altrui, che sarà mantenitrice della
libertà d'Italia, e del benigno vivere nostro. Poterono i nostri
maggiori facilmente, e senza pericolo metter su eserciti a fine di
mantener la neutralità, e certo il fecero con provvido consiglio; ma
allora l'erario era ricco, e poteva di per se sopperire alla voragine
militare; mentre ora trovandosi esausto per le anteriori neutralità
armate, pei racconci dei fiumi, pei contagi di Dalmazia, per la
spedizione di Barbaria, a mala pena potrebbe bastare, e fia forza
prestanziare i popoli, che gravati per modo insolito potrebbero
risentirsi e pensare a novità. Questo toccar dei cofani riuscirebbe al
certo più pregiudiziale, che le pazze dicerìe, che ci vengono di
Francia. Oltre a ciò i mari aperti e sicuri, intrattengono ora per la
frequenza del commercio i sudditi, arricchiscono le famiglie,
conferiscono splendore, vigore, e potenza allo stato; ma se i Francesi
dan volta a motivo delle minacce vostre, e certo la daranno, perchè e'
sono superbi ed amatori di preda, diventeranno chiusi i mari, interrotti
i traffichi, l'ozio darà luogo ai discorsi, la povertà alle male voglie,
e tra pel danno emergente delle imposte, e il lucro cessante dei
traffichi, si spargeranno dissidj e semi pestiferi in queste medesime
popolazioni, che finora non si sono mai partite da quell'affezione, che
sempre hanno avuta verso la repubblica. Così per volere il meglio avrete
il peggio, ed avrete introdotto le turbazioni nei più intimi penetrali
dello stato con quei medesimi mezzi, coi quali proposto avevate di
allontanarle. Nè non senza efficacia nella presente trattazione è il
pensare, che se la repubblica è armata, si accresceranno i desiderj ed i
tentativi delle parti contendenti, per congiungersela con esso loro, e
per questo ogni modo di richiesta, di offerta, d'insidie ed anche di
offese, sarà posto in opera per farla pendere dall'un de' lati. I quali
tentativi se l'armi fan nascere, l'armi ancora non lasciano tollerare,
perciocchè l'uomo armato è più pronto al risentimento, e peggior
estimatore dei casi avvenire, che quello il quale armato non è; perchè
l'armi accrescono la superbia, e fan che l'uomo creda di potere più di
quello che può. Sono l'armi pericolose sempre al maneggiarsi, e chi le
maneggia non sa dove sia per riuscire; perchè con esse la prudenza è
muta, e se tu cominci, il futuro non è più in potestà tua. Certo io non
mi fido più del mio avversano nelle lusingherìe, nella fede, e nelle
promesse altrui; ma per questo medesimo io non voglio sollecitar le ire
dove già la fede è incerta, ed al postutto meglio è fidarsi di governi
ordinati, che di governi disordinati, ed il fine della lega è spegnere
un governo disordinato. La lega farallo, perchè lo può fare, e
certamente non avrà per male che noi lontani dal campo dove si combatte,
noi pacifici da sì lungo tempo, noi temperanti per natura e per
consuetudine, noi amici di tutti e nemici di nessuno, conserviamo
studiosamente quella quiete, che stata è sempre il principal fine dei
desiderj nostri; che troppo infelice sarebbe la condizione dell'umana
generazione, se, ove nasca guerra in un lato, tosto abbiano a sorgere
armi ed armati da tutte le terre del mondo. E' deesi dare qualche cosa
alla umanità, qualche cosa all'innocenza, qualche cosa alla giustizia,
nè penso che esse siano ancora del tutto sbandite dalle scene umane; che
se così fosse, invano staremo noi quì a deliberare, e non credo che
alcuni pochi cannoni Veneziani ci potessero salvare. Adunque fatte tutte
queste considerazioni, ed avuto ad ogni cosa riguardo, io porto
opinione, che continuando nel pacifico stato nostro, ed abborrendo dal
tirare con preparazioni imprudenti nel dominio Veneziano una guerra di
tanto pericolo, nissuna dimostrazione militare si faccia, e si protesti,
volere la repubblica vivere in buono ed amichevole stato con ognuno».

Questa orazione del Vallaresso fu udita con grande inclinazione dalla
più parte dei senatori soliti a godersi da lungo tempo le dolcezze della
pace. Lo stesso Pesaro, quantunque fosse uomo di molta virtù e di
svegliati pensieri, si lasciò svolgere dall'eloquenza dell'avversario, e
venne nella opinione della neutralità disarmata. Però ne fu presa con
unanime consenso la deliberazione, solo contraddicendo, come dicesi il
Savio di Terra Ferma Francesco Calbo. Da questa prima cagione sorse la
rovina della repubblica, e se per l'oscurità e l'incertezza degli eventi
umani non si potrebbe affermare, che il consiglio contrario l'avrebbe
condotta a salvamento, e se veramente era destinato dai cieli ch'ella
perisse, certo è almeno che sarebbe perita onoratamente, e con fine
degno del suo principio.

Le medesime deliberazioni fece la repubblica di Genova per la vicinanza
di Francia, per l'integrità dei traffichi, e pel timore del re di
Sardegna. Avevano gli alleati qualche più fondata speranza in Corsica.
Erasi ridotto in questa sua antica patria il generale Paoli,
richiamatovi dall'assemblea constituente: godevasi quietamente il
restituito seggio, quando uomini feroci misero, sotto nome di libertà,
ogni cosa a soqquadro in Corsica, come l'avevano messa in Francia.
Sdegnossene Paoli: sepperlo i confederati. Con lettere e con parole
esortatorie lo stimolarono, non permettesse, che la sua patria fosse
preda di uomini sfrenati; si ricordasse del nome suo, avvertisse, essere
i Francesi quelli stessi nemici contro i quali aveva già sì
generosamente combattuto; considerasse, avere allora i medesimi voluto
opprimere la libertà del suo paese con introdurre uno stato civile, ora
volervi introdurre uno stato disordinato e barbaro; pensasse, quanto
fosse pietoso il liberare da gente crudele popoli che adoravano il
glorioso suo nome; desse mano di nuovo a quelle armi generose,
esortasse, levassesi, combattesse; essere in pronto nuova gloria, nuova
libertà, nuove benedizioni di popoli.

Queste insinuazioni già da lungo tempo tentavano l'animo di Paoli, il
quale veramente non poteva sopportare lo stato nuovo, ma l'importanza
del fatto, prima di muoversi, era che l'Inghilterra si chiarisse delle
sue intenzioni; perchè senza la presenza delle sue armate nel
Mediterraneo, stante la potenza marittima della Francia, non era da
sperarsi che il moto avesse felice fine. Perlochè di comune
consentimento fu deliberato, che si aspettasse la guerra d'Inghilterra:
solo intanto si tenessero gli animi disposti. Così la lega era
confidente di trovare, ove fosse venuto il tempo, appoggio in Corsica,
caso di non poco momento per l'Inghilterra, e per la sicurezza della
Sardegna, e della stessa Italia.

Il re di Sardegna più speciale conforto riceveva oltre il denaro che gli
veniva dalla Gran Brettagna, dall'accessione della Spagna: era evidente,
che quante forze la Francia avesse mandato alla volta de' monti Pirenei,
di tante avrebbe scemato quelle che mandava ver l'Alpi, sicchè Spagna e
Piemonte, quantunque lontani, concorrevano, combattendo, ad un medesimo
fine. Nè le forze navali della Spagna erano da disprezzarsi; il che
poteva dare grandissime comodità sì per difendere i territorj proprj, sì
per invadere quei di Francia, se la fortuna si mostrasse favorevole.

A tutte queste speranze se ne aggiungeva un'altra assai viva, e
quest'era, che presentandosi grossi gli alleati sulle province
meridionali della Francia, vi sarebbero nati a favor loro, e contro
l'autorità del governo Parigino, movimenti d'importanza. Ciò
massimamente stimolava il re di Sardegna, per quella sua cupidità di
trasferire in se il Delfinato, e la Provenza. L'aspettare che sorgessero
novità favorevoli alla lega nelle province più vicine alla Spagna ed
all'Italia, non era certamente senza fondamento. La soppressione dei
traffichi nata a cagion della guerra vi aveva dato occasione a non poca
mala contentezza, e le enormità commesse in Parigi, operando nelle menti
più sane, vi avevano un grandissimo odio concitato contro i commettitori
di tanti scandali. Ai più feroci poi pareva oggimai troppo lungo, che
non si desse mano a far sacco e sangue. Questi nuovi pensieri buoni e
cattivi, massimamente pullulavano in Marsiglia ed in Lione, città
grosse, emule a Parigi, ricche per commercio in pace, ed ora povere in
guerra; e se il nome del re di Sardegna era molto esoso nella prima, era
udito con più benigne orecchie nella seconda.

Tutte queste disposizioni non s'ignoravano dagli alleati, massime per
mezzo della corte di Torino, che usava un'arte grandissima nell'ispiare,
e nell'accordarsi secretamente in Savoia ed in Nizza, sì coi magistrati
che coi capi dell'esercito. Queste trame parte si sapevano, parte si
presumevano dai giacobini. Quindi le mutazioni dei capi dell'esercito
erano frequenti, e siccome era rotta ed improvvida la natura loro, così
spesso punivano gl'innocenti ed esaltavano i rei. I supplizj poscia e le
confische producendo abbominazione nei popoli, operavano, che sempre più
quell'aversione che hanno naturalmente i Francesi contro i forestieri,
che vogliono metter mano e piede nelle cose e nelle case loro, si
diminuisse, e con lei gli ostacoli alla disegnata invasione; poichè tal
era il terror delle mannaje, che i più preponevano la servitù forestiera
alla tirannide cittadina. Ordinavano l'imperatore e il re di Sardegna in
tal modo i pensieri della guerra; nuovi reggimenti Tedeschi arrivavano
in Piemonte; quelli che appartenevano all'armatura leggiera, come
Croati, Panduri, e simili, atti piuttosto a rubare che a combattere,
s'avviavano alle montagne. Gli squadroni più gravi, e la cavallerìa
stanziavano nelle pianure più vicine. Erano poi sì fattamente ordinati,
che le truppe Piemontesi, come più pratiche dei luoghi, e più snelle di
natura, guernivano le Alpi; alle quali, come abbiam detto, s'accostavano
le genti leggieri dell'imperatore, mentre le genti grosse Austriache,
stanziando nei luoghi bassi, contenevano i popoli, e si tenevano pronte
a marciare ovunque il nemico avesse riuscito a sboccare. Mandò
l'imperatore a reggere l'esercito confederato in Piemonte il generale
Devins.

Era Devins uomo di buona mente e salito pel valor suo dagl'infimi gradi
della milizia fino ai supremi, aveva in ogni occasione mostrato la sua
eccellenza nell'arte della guerra.

Intanto alcune pratiche segrete si erano appiccate fra la corte di
Torino, e gli aderenti al nome regio in Lione ed in Provenza, il cui
fine era di accordare i modi che si dovevano usare, perchè i disegni che
si macchinavano a beneficio comune avessero la loro esecuzione. E
siccome si faceva maggior fondamento sui Lionesi, più centrali di sito,
più vicini alla Germania, fonte e nervo principale della guerra, e più
tenaci di proposito che i Provenzali, così coi primi massimamente si
tenevano questi trattati. A questo fine uomini confidati andavano
segretamente da Lione a Torino, e da Torino a Lione. Finalmente quando i
negozj si avvicinavano alla conclusione, il signor di Precy, mandato dai
Lionesi, andò nascostamente egli medesimo a Torino per quivi accordarsi
su quanto si trattava: l'imperatore ed il re si offerivano parati a
secondare i suoi disegni con le forze loro. Intervenne Precy a molte
consulte; e stantechè egli e Devins misuravano le cose non a stregua
delle passioni, ma della verità, così l'uno e l'altro non tardarono ad
entrare nella medesima opinione. Era il parer loro, che lasciata una
parte dell'esercito sull'Alpi Marittime per tener a bada il nemico da
quelle parti, il principale sforzo sì di Tedeschi che di Piemontesi si
dirizzasse contro la Savoia, per quindi marciare a Lione. Nè dubitavano
che ove fossero giunti in quella città, i popoli vicini per la
vicinanza, ed i Provenzali per la natura loro pronta e vivace, si
sarebbero levati tumultuando alla fama di tanta venuta. Certamente
disegno nè più conforme agli accidenti, nè di più probabile esecuzione
non s'era mai concetto di questo; se ne promettevano gli autori effetti
certissimi. Ma il re Vittorio, mosso da un desiderio più generoso che
considerato, non vi volle acconsentire. Era egli gravissimamente
sdegnato contro i Savoiardi, siccome quelli che avevano accettato con
amore i Francesi, e che tuttavia gli ajutavano, quanto era in poter
loro, di consiglio e di forza. A questo sdegno aggiungeva possente
stimolo il vedere, che le persone più chiare in Savoia per virtù, per
sapere e per valore, parteggiavano caldamente per la Francia, levavano
soldati, facevano ogni sforzo perchè la nuova signorìa si stabilisse.
Amaro fastidio poi gli dava quella legione degli Allobrogi ordinata dal
medico Doppet, uomo strano assai, ma di molto ingegno, e nelle opinioni
di quei tempi ardentissimo: questa legione asperava coi fatti il re, ma
vieppiù ancora lo asperava con gli scherni, e per l'eccessive cose che
diceva contro di lui; il che alterava a dismisura l'animo di Vittorio.

Assai diverso da questo era il procedere dei Nizzardi, i quali più
alieni di natura, e forse anco meno propensi a lasciarsi volgere, non so
se per indole meno buona o per giudizio più prudente, dalle utopìe
dottrinali che giravano a quei dì, di mala voglia sopportavano il nuovo
imperio, tenevano con rapporti informato l'antico signore loro, e con
bande sparse, ed appostate nei luoghi più opportuni di quei monti aspri,
e difficili, infestavano continuamente i Francesi, e facevan loro tutto
quel maggior male che potevano.

Queste inclinazioni considerate dal re Vittorio, solito a misurare le
cose più col desiderio che con la prudenza, operarono di modo, che
grandissima affezione portando a' suoi Nizzardi, e concitato a
gravissimo sdegno contro i Savoiardi, non volle mai udire con pacato
animo, che si desse mano a liberare dalla tirannide Francese prima i
secondi, che i primi. Ogni ora gli pareva mill'anni, che i suoi fedeli
di Nizza non tornassero al grembo suo, mentre per castigo sopportava più
volentieri, che i popoli di Savoia continuassero a gustare di quanto
sapessero i Francesi, non considerando, ch'ei gli castigava di quanto
essi più desideravano. Devins e Precy interposero grandissima diligenza
per persuadere il loro desiderio al re, ma non avendo potuto vincere la
sua ostinazione, si fermarono in questo pensiero, che, munite le
frontiere della Savoia con truppe sufficienti per frenar il nemico, ed
anche per ispignersi più oltre secondo le occasioni, si assaltasse la
contea di Nizza col grosso dell'esercito, come prima il tempo avesse
condotto la opportunità di tentar la impresa.

Questa fu la prima origine, questo il seme delle calamità innumerabili,
e della variazione di quasi tutte le cose, che poco dopo seguirono.
Devins continuamente si lamentava, che il re di Sardegna gli avesse
tolto la occasione di far chiaro il suo nome con una onorata e grande
vittoria.

Mentre tutte queste cose si sollecitavano per gli alleati, i Francesi
pensavano ai modi di resistere alla piena che veniva loro addosso: le
deliberazioni loro parte miravano la guerra, parte i negoziati, parte le
corruttele. Quanto alla guerra, si consigliarono di preporre ai due
eserciti dell'Alpi superiori e delle inferiori, dei quali il primo
chiamavano dell'Alpi, il secondo d'Italia, un solo generale, acciocchè
per l'unità dei pensieri potesse più efficacemente conseguire il
medesimo fine. Siccome poi, parte per sospetti vani, parte per argomenti
veri si erano persuasi, che alcuni fra i generali loro, come non
contenti dello stato, o freddamente si adoperavano, o nascostamente
s'intendevano coi Sardi, così pensarono di dar il governo dei due
eserciti ad un uomo non solo di provato valore, ma ancora di provata
fede. Questi fu il generale Kellerman, che aveva testè combattuto i
Prussiani con molta gloria sulle sponde della Matrona. A questo tutte le
genti, che per loro si potevano risparmiare per la grossa guerra che si
guerreggiava verso il Reno, mandavano all'Alpi, per modo che all'aprirsi
della stagione componevano un esercito di cinquanta mila soldati, buoni
per la disciplina, ottimi pel valore, terribili per la rabbia.
Kellerman, avendosene recato in mano il governo, andò considerando, come
la frontiera fosse di troppo più grande larghezza, perchè in ogni luogo
si potesse difendere convenevolmente; e siccome il nemico principalmente
minacciava di prorompere sulle ali estreme, cioè sulla Savoia e su
Nizza, così determinossi a porre il campo grosso in un sito mezzano,
acciocchè fosse in grado di soccorrere con uguale celerità od al ducato,
od alla contea, se l'uno o l'altra corressero pericolo. Questa
opportunità offeriva il sito di Tornus posto nella valle di Queiras, per
essere a un di presso ugualmente discosto da Nizza e da Ciamberì, non
che avesse sfogo d'importanza in cospetto, che anzi non ne aveva a
cagione dei luoghi chiusi o precipitosi, ma per quella rispondenza coi
due estremi. Per la qual cosa Kellerman vi pose il campo, e vi mandava
le genti, le armi, e le vettovaglie; ma la difesa era difficile, perchè
gli alleati occupavano tuttavia la sommità dell'Alpi su tutta la
frontiera, e potevano con facilità e vantaggio calare nelle parti più
basse, e cacciarne i Francesi, combattendogli dall'alto. Per ovviare a
questo pericolo il generale Francese dispose con lodevol arte le sue
genti nelle valli della Savoia superiore, che accennano per istrade più
facili nell'Italia. Così munì Termignone, e San Giovanni nella Morienna;
Moutiers nella Tarantasia, e per maggior sicurezza alloggiò un grosso
corpo a Conflans, dove le due valli dell'Isero e dell'Arco si
congiungono. Nell'Alpi marittime, ove i Piemontesi e gli Austriaci
insistevano con grandissimo vantaggio, a dritta sul monte di Raus, a
stanca sulle creste delle Sorgenti, e nel mezzo sulla fortezza di
Saorgio, Kellerman, distendendo l'esercito dalla Roia sino ai fonti
della Nembia, aveva munito tutte le cime accessibili delle montagne, e
posto il campo di mezzo sul monte Fogasso. Quanto all'ala sua sinistra,
dove il pericolo era maggiore per la facilità dei varchi, e per la
vicinanza della città di Nizza, alla quale principalmente miravano gli
alleati, oltre le stanze solite, aveva collocato un grosso squadrone,
come squadra di riscossa, sul monte Boletto.

Questi erano i preparamenti guerrieri di Francia; le arti politiche
furono le seguenti. Tentarono la Porta Ottomana affinchè si aderisse
alla repubblica contro l'Austria e contro Venezia, ma fu senza frutto.
Tentarono Venezia, promettendole grossi e pronti ajuti, ed ingrandimento
di stato a pregiudizio dell'imperatore. Ma i tentativi di Costantinopoli
mettevano sospetto, lo stato disordinato della Francia non dava
confidenza, l'Austria sì vicina, sì potente, e già penetrata pel passo
concesso quasi dentro alle viscere della repubblica recava timore, e
quel perpetuo pagar lo scotto dei minori, quando si mescolano nelle
differenze fra i maggiori, teneva gli animi sospesi, e lontani
dall'entrar in un mare di tanto pericolo. Perseverò adunque il senato
nella neutralità, offerendo ai Francesi quelle medesime agevolezze negli
stati Veneti, che erano state concedute alle potenze confederate.

Parte principalissima della lega, tra per la forza de' suoi eserciti, e
per la situazione del suo dominio, era certamente il re di Sardegna.
Adunque i capi del governo Francese assai volentieri piegarono l'animo a
pruovare, se potessero con promesse guadagnarsi la sua amicizia. A
questo fine furono introdotti alcuni negoziati segreti tra un agente di
Robespierre per parte della Francia, ed il conte Viretti per parte del
re. Aveva il conte Viretti grande introduzione in tutte le faccende
importanti, benchè di governare le cose di stato avesse piccolo
intendimento. Ricercava Robespierre il re, che si alienasse
dall'amicizia dell'imperatore, cedesse Savoia e Nizza, desse il transito
libero all'esercito di Francia, unisse le sue armi a quelle della
repubblica, od almeno se ne stesse neutrale, purchè solo desse il passo.
Prometteva poi che gli sarebbero assicurati gli stati, e quanto si
conquistasse in Italia a danni dell'imperatore. A questo aggiungeva, che
se il re consentisse a cedere la Sardegna alla Francia, gli sarebbe dato
in compenso lo stato di Genova, e che ogni giorno più apparirebbero
dimostrazioni evidenti dell'amicizia della repubblica verso di lui. Il
re, che era animoso, e sapeva anche del cavalleresco, non volle mai
udire pazientemente le proposte di fare collegazione con Francia, nè
accettare le speranze che gli si proponevano, aggiungendo parole, certo
molto prudenti, che non si voleva fidar dei giacobini. Così rifiutati
del tutto i consigli quieti, sorse più ardente l'inclinazione alla
guerra.

Mentre così andavano i repubblicani di Francia lusingando i potentati
d'Italia per conciliarsi l'amicizia loro, non cessavano per uomini a
posta e per mezzo dei loro giornali, che pure malgrado della vigilanza
dei governi ad interrompergli, s'insinuavano nascostamente in ogni
luogo, a spargere mali semi nei popoli, con invasargli dell'amore della
libertà, e con incitargli a levarsi dal collo il giogo degli antichi
signori. Queste instigazioni non restavano senza effetto, perchè di
quella libertà nella lontana Italia si vedevano soltanto le parole, e
non bene se ne conoscevano i fatti. Le parti nascevano, le sette
macchinavano accordi, le fazioni tumulti. Ma non fia senza utilità il
particolarizzare gli umori che correvano a quei tempi in Italia,
acciocchè i posteri possano distinguere i buoni dai tristi, conoscere i
grandi inganni, e deplorare le debolezze fatali. Adunque in primo luogo
gli uomini si erano generalmente divisi in due parti, quelli che
parteggiavano pei governi vecchi, detestando le novità, e quelli che
parteggiando pei Francesi desideravano mutazioni nello stato. Fra i
primi alcuni così opinavano per fedeltà, alcuni per superbia, alcuni per
interesse. Erano i fedeli i più numerosi, fra i quali chi per tenerezza
verso le famiglie regnanti, e questi erano pochi, chi per bontà di
giudizio o per esperienza delle azioni umane, il numero dei quali era
più largo, e chi finalmente per consuetudine, e questi erano i più. Fra
i superbi osservavansi principalmente i nobili, che temevano di perdere
in uno stato popolare l'autorità ed il credito loro. Tra questi, oltre i
nobili, mescolavansi anche non pochi popolani che volevano diventar
nobili, od almeno tenere i magistrati. Per interesse poi abborrivano lo
stato nuovo tutti coloro che vivevano del vecchio, e questi erano
numerosissimi: a costoro poco importava la equalità o la non equalità,
la libertà o la tirannide, solo che si godessero, o sperassero gli
stipendj. Si aggiungevano i prelati ricchi ed oziosi, per interesse, i
preti popolari e buoni, per amor della religione. In tutti poi operava
una avversione antica contro i Francesi, nata per opera dei governi
Italiani sempre sospettosi della potenza di quella nazione, e del suo
appetito di aver signorìa in Italia.

Di tutti quelli che fino a qui siamo andati descrivendo, alcuni erano
utili ai governi, alcuni disutili, alcuni dannosi. Gli utili erano gli
uomini intelligenti di stato, e pratichi del mondo, i quali ajutavano i
principi coi buoni consigli. Utilissimi erano poi i preti popolari, ed i
popoli da loro ammaestrati. Solo si sarebbe desiderato che avessero
usato maggior temperanza nel dire, perchè magnificando di soverchio le
cose di Francia, scemavano appresso a molti fede alle parole loro, ed
operavano che non credessero loro neanco la verità.

I disutili apparivano gli amatori teneri delle persone principesche,
soliti ad adulare nella fortuna prospera, ed a piangere nell'avversa.

I dannosi erano i nobili ed i prelati ambiziosi, i quali credevano di
render più sicuro lo stato loro coll'esagerarlo, e si proponevano di far
argomento di gran fiducia con mostrar maggiore insolenza. Il frenargli
non pareva buono ai governi, perchè temevano e di alienar coloro, di cui
avevano bisogno, e di mostrar debolezza ai popoli.

L'odio di costoro principalmente mirava contro gli uomini della
condizione mezzana, nei quali supponevano dottrine per lettura, orgoglio
per dottrine, autorità col popolo per contatto. Gli uni chiamavano gli
altri ignoranti, insolenti, tiranni; gli altri chiamavano gli uni
ambiziosi, novatori, giacobini, e tra mezzo ad ire sì sfrenate, non
trovando gli animi moderazione, ed introdotta la discordia nello stato,
si preparava l'adito ai forestieri.

Ora per raccontar di coloro che inclinavano ai Francesi, od almeno
desideravano, che per opera loro si facessero mutazioni nello stato,
diremo, che per la lettura dei libri dei filosofi di Francia era sorta
una setta di utopisti, i quali siccome benevolenti, ed inesperti di
queste passioni umane, credevano esser nata una era novella, e
prepararsi un secol d'oro. Costoro misurando gli antichi governi
solamente dal male che avevano in se, e non dal bene, desideravano le
riforme. Questa esca aveva colto i migliori, i più generosi uomini, e
siccome le speculazioni filosofiche, che son vere in astratto,
allettavano gli animi, così portavano opinione, che a procurar l'utopìa
fra gli uomini non si richiedesse altro che recare ad atto quelle
speculazioni, persuadendosi, certo con molta semplicità, che la felicità
umana potesse solo, e dovesse consistere nella verità applicata. Atteso
poi che il governo della repubblica pareva loro assai più conforme a
quelle dottrine filosofiche, che quello della monarchìa, parteggiavasi
generalmente per la repubblica; ognuno voleva essere, ognuno si vantava
di esser repubblicano, cioè amatore del governo della repubblica. I
Francesi avevano a questi tempi statuito questa maniera di governo; il
che diè maggior fomento alle nuove opinioni, trovando esse appoggio in
un fatto, che veduto di lontano, e consuonando coi tempi, pareva molto
allettativo. Queste radici tanto più facilmente e più profondamente
allignavano, quanto più trovavano un terreno bene preparato a riceverle
ed a farle prosperare, massime in Italia, a cagione della memoria delle
cose antiche; le storie della Grecia e di Roma si riandavano con
diligenza, e maravigliosamente infiammavano gli animi. Chi voleva esser
Pericle, chi Aristide, chi Scipione, e di Bruti non v'era penuria;
siccome poi un famoso filosofo Francese aveva scritto, che la virtù era
la base delle repubbliche, così era anche nata la moda della virtù.
Certamente non si può negare, ed i posteri deonlo sapere (poichè non
vogliamo, per quanto sta in noi, che le opinioni contaminino coll'andar
dei secoli le virtù), che gli utopisti di quei tempi per amicizia, per
sincerità, per fede, per costanza d'animo, e per tutte quelle virtù, che
alla vita privata si appartengono, non siano stati piuttosto singolari,
che rari. Solo errarono, perchè credettero, che le utopìe potessero
essere di questi tempi, perchè si fidarono di uomini infedeli, e perchè
supposero virtù in uomini che erano la sentina de' vizj.

Costoro, così affascinati come erano, offerivano fondamento ai disegni
dei repubblicani di Francia, perchè avevano molto seguito in Italia; ma
fra di loro non tutti pensavano allo stesso modo. I più temperati, ed
erano il maggior numero, avvisavano, non doversi movere cosa alcuna, ed
aspettavano quietamente quello che portassero i tempi. Altri più audaci
opinavano, doversi ajutar l'impresa coi fatti; e però s'allegavano,
tenevano congreghe segrete, ed avevano intelligenze in Francia,
procedendo a fine di un bene immaginario con modi degni di biasimo.

A tutti questi, come suol avvenire, s'accostavano uomini perversi, i
quali celavano rei disegni sotto magnifiche parole di virtù, di
repubblica, di libertà, d'uguaglianza. Di questi alcuni volevano
signoreggiare, altri arricchire; gli avidi, gli ambiziosi eran diventati
amici della libertà, e nissun creda che altri mai abbia maggiori
dimostrazioni fatto d'amor di patria, che costoro facevano. Essi soli
erano i zelatori, essi i virtuosi, essi i patriotti, ed i poveri
utopisti eran chiamati aristocrati; accidenti tutti pieni di un orribil
avvenire; imperciocchè non solamente pronosticavano mutazioni nello
stato vecchio, ma ancora molto disordine nel nuovo.

I buoni utopisti intanto non si svegliavano dal forte sonno, e
continuavano nelle loro beatitudini, non che scusassero le enormità di
Francia, che anzi le detestavano, ma stimavano fra breve dover cessare
per far luogo alla felicissima repubblica. Fra loro i migliori, e quelli
che non andavano presi alle grida, sapevano che non si poteva mutar lo
stato senza molte calamità, nè ignoravano che la presenza in Italia di
una gente inquieta, non poteva portar con se se non un diluvio di mali;
ma si consolavano col pensare che i Francesi, come incostanti, avrebbero
finalmente lasciato Italia in balìa propria, e con quel reggimento
politico che più si desiderava. A tutto questo si aggiungevano altri
stimoli: credevano, i governi Italiani aver certamente bisogno di
riforme, ma molto più ancora credevano, qualunque fosse il modo di
governo che si avesse ad ordinare, che l'Italia abbisognasse di
sottrarsi a quell'impotente giogo, a cui era posta da tanti secoli, e di
risorgere a nuova vita, ed a nuova grandezza, nel qual pensiero erano
infiammatissimi. Spargevano, esser venuto il tempo, che Italia
pareggiasse Germania e Francia per potenza, come le pareggiava per
civiltà, e per dottrina; dovere l'Italia moderna assomigliarsi
all'antica; quei governi vieti ed umilianti non esser pari a tanto
disegno, quelli spartimenti di stati essere pregiudiziali alla
independenza; assai e pur troppo aver corso i forestieri a posta loro
l'Italia; doversi finalmente alzar l'animo a più larghi pensieri; ora
dovere questa nobile provincia aver tali condizioni, che la speranza
della debolezza sua non dia più ai forestieri ardire di assaltarla; e
poichè la libertà comune non si poteva conseguire se non con un
rivolgimento totale, così questo doversi meglio desiderare che fuggire.
A che montare mali passeggieri in soggetto di perpetua felicità?
Benediranno, aggiungevano, benediranno i posteri con infinite laudi
coloro, ai quali non rifuggì l'animo d'incontrar mille pericoli, di
soggettarsi a calamità senza fine per creare un beato vivere all'Italia.

Era fra i zelatori di novità una rara spezie; quest'era di ecclesiastici
di buoni costumi, e di profonda dottrina, i quali nemici alla potenza
immoderata dei papi, che chiamavano usurpata, s'immaginavano, che come
in Francia essa era stata distrutta, così sarebbe in Italia, se i
Francesi vi ponessero piede. A questi pareva, che il governo popolare
politico molto si confacesse con quel governo popolare religioso, che
era in uso fra i Cristiani nei tempi primitivi della chiesa. Gridavano,
essersi accordati i papi coi re per introdurre la tirannide nello stato
e nella chiesa; doversi i popoli accordare per introdurvi la libertà con
ritirare l'uno e l'altra verso i suoi principj. I giovani allievi delle
scuole di Pavia e Pistoia avevano, e propagavano queste dottrine. Fra i
vecchi poi ve n'erano anche de' più pertinaci nelle opinioni loro, e
questi per l'autorità che avevano grandissima, mettevano divisione fra
la gente di chiesa.

A tutte queste sette si aggiungeva quella degli ottimati, o vogliam
dire, per parlar secondo i tempi, la setta aristocratica, la quale avida
anch'essa del dominare e nemica ugualmente alla autorità reale ed
all'autorità popolare, sperava, che in mezzo alle turbazioni potesse
sorgere la sua potenza. Questi settarj avvisavano, che lo stato popolare
si volge sempre all'aristocrazìa, per l'autorità che danno
necessariamente le ricchezze, le dottrine, la esperienza e la celebrità
del nome; e non dubitavano che debilitata, o spenta l'autorità reale, e
male ordinata quella del popolo, avesse a nascere l'anarchìa, per fuggir
la quale il popolo suol sempre ricorrere all'autorità dei pochi. Fra
questi erano quei nobili massimamente, che, ragguardevoli per ricchezze,
e per virtù, non tenevano i magistrati, e se ne vivevano lontani dalle
corti. Desideravano le novità, ma siccome quelli, che erano astuti e
pratichi del mondo, ed anche pretendevano dignità ad ogni proceder loro,
non macchinavano, anzi se ne stavano in disparte ad aspettar quietamente
quello, che la fortuna si cacciasse avanti; imperciocchè non ignoravano,
che a chi comincia, sempre mal n'incoglie, e che la necessità senza
nissuna cooperazione loro avrebbe indotto il loro dominio. Così costoro
nè ajutavano, nè disajutavano la potenza reale che pericolava, e
aspettavano la loro esaltazione dalla potenza popolare che loro era
nemica.

Tal'era la condizione d'Italia: i buoni esperti volevano la
conservazione per previdenza di male, i buoni inesperti volevano le
novità per isperanza di bene; i malvagi desideravano rivoluzioni per
dominare e per succiarsi lo stato; il clero stesso parteggiava; dei
nobili alcuni erano fedeli e temperati, altri fedeli ed insolenti, e per
l'insolenze loro operatori che nascessero male inclinazioni nel popolo;
altri finalmente poco fedeli, ma prudenti, aspettavano quietamente le
occasioni: in mezzo a tutte queste inclinazioni s'indebolivano
continuamente i fondamenti dello stato; pure la massa dei popoli
perseverava sana, ed avrebbe potuto essere di grande appoggio a chi
avesse saputo usarla prudentemente, e fortemente.

Narrati i preparamenti, le trame, e le speranze d'ambe le parti, ora
descriveremo gli accidenti che portò seco la fortuna dell'armi: nella
quale trattazione si dovrà sempre por mente, che in quest'anno
intenzione dei Francesi non era di farsi strada in Italia per forza, se
non nel caso in cui la fortuna avesse loro scoperto occasioni molto
favorevoli; perciò disegnavano di starsene sulla guerra difensiva,
mentre dall'altro canto gli alleati volevano ad ogni modo, usando la
offensiva, penetrare nell'interno della Francia.

I Francesi, prevedendo una guerra vicina coll'Inghilterra e la Spagna,
potenze forti sull'armi navali, e volendo usare la breve signorìa che
restava loro nel Mediterraneo, avevano ordinato una spedizione contro
l'isola di Sardegna. Speravano che qualche moto interiore avrebbe
ajutato l'impresa, che era per loro di grand'importanza, perchè l'avere
un rifugio nei porti di Sardegna nel caso di guerra marittima e di
burrasche, era stimato utilissimo; poi i fromenti che l'isola produce in
abbondanza, offerivano un opportuno ristoro alle coste della Provenza
sterili per se stesse, e non sicure per la presenza dei nemici sul mare.
A questo dava anche fomento il considerare, che per l'autorità di Paoli,
la Corsica si commoveva contro il governo testè ordinato in Francia. Si
argomentava essere necessaria la possessione della Sardegna per
conservar quella della Corsica, che già pericolava. Stimolato da questi
motivi il governo di Francia avea messo in ordine un'armata nel porto di
Tolone, composta di ventidue navi da guerra, fra le quali se ne
noveravano diecinove grosse di fila; e per combattere su terra, ed usar
le occasioni che si appresentassero, vi aveva imbarcato seimila soldati
atti a combattere nelle battaglie stabili di terra. Questa mole
guerriera dovevano seguitare molte navi da carico per imbarcarvi i
fromenti, e trasportargli in Francia. Il governo di sì fiorita
spedizione fu dato all'ammiraglio Truguet: laonde, trovandosi ogni cosa
in pronto, ed appena giunto l'anno 1793, l'armata Francese salpando da
Tolone, se ne veleggiava con vento prospero verso la Sardegna; vi giunse
prima del finir di gennajo, ed il dì ventiquattro del medesimo mese pose
l'ancora, mostrando un terribile apparato, nel porto di Cagliari; nè
ponendo tempo in mezzo, l'ammiraglio mandò un uffiziale con venti
soldati a far la chiamata alla città. Quì, secondo che narrano gli
scrittori Francesi più degni di fede, nacque il medesimo caso che già
abbiamo deplorato di Oneglia, cioè che i Sardi, veduto avvicinarsi il
palischermo sul quale era inalberata la nuova insegna dei tre colori,
trassero sì che l'uffiziale, e quattordici soldati restarono morti, e la
più parte degli altri feriti. L'ammiraglio pose mano a fulminare, ed a
bombardare la piazza con tutto il pondo delle sue artiglierìe. Nè i
difensori se ne stettero oziosi; spesseggiando coi colpi, e traendo con
palle di fuoco contro le navi Francesi, sostenevano una ferocissima
battaglia. Questo assalto durò tre giorni con poco danno dei Sardi, ma
con gravissimo dell'armata Francese, della quale una nave grossa arse, e
due andarono di traverso. Le altre o rotte sconciamente nel corpo, o
lacerate negli arredi, a stento potevano mareggiare. In questo mentre,
oltre il presidio che combattè egregiamente, massime i cannonieri,
arrivarono i montanari, che già si erano mossi quando dall'alto avevano
veduto avvicinarsi l'armata nemica; ed ora essendo stati distribuiti ai
luoghi più opportuni, minacciavano di rincacciare e di uccidere chiunque
si attentasse di sbarcare; memorabile esempio di fedeltà civile, e di
virtù militare. Nè fu inutile l'opera loro, poichè i Francesi, mentre
più ardeva la battaglia, avevano posto piede a terra nei luoghi
circonvicini, sperando di far muovere i popoli a favor loro, od almeno,
dando diversi riguardi e spartendo le forze nemiche, di far rallentare
la difesa della città, nella quale consisteva tutta l'importanza del
fatto. Ma coloro che sbarcarono o restarono uccisi, o costretti dai
montanari si ricoverarono precipitosamente alle navi. Così restò vana la
fatica ed il desiderio dell'ammiraglio di Francia. Perderono i Francesi
in questo conflitto circa seicento buoni soldati. Dal canto dei Sardi,
cinque solamente furono uccisi, pochi feriti. Nè Cagliari ricevè danno
proporzionato a tanto bersaglio; solo i sobborghi situati di sotto e più
vicini al mare patirono. L'ammiraglio, veduto che gl'isolani, nei quali
aveva posto la principale speranza, non solamente non avevano fatto
movimento in suo favore, ma ancora avevano validamente combattuto contro
di lui, disperato dell'evento, si allargò nel mare lontano dalla portata
delle batterìe, quantunque tuttavia stanziasse ancora con le sue navi,
così lacere come erano, per qualche tempo nelle acque del golfo di
Cagliari. Ma poco stante, non essendo senza sospetto di ammottinamento
ne' suoi soldati, come suole avvenire nelle disgrazie, e levatasi una
furiosa tempesta, se ne andò di nuovo a porre nel porto di Tolone, dove
l'attendevano casi ancor più tremendi.

Mentre in tal modo una guerra viva si era accesa e presto spenta sulle
coste di Sardegna, le cose della Corsica non passavano quietamente: la
perdita medesima dell'impresa di Cagliari diè fomento a coloro, che
scontenti del governo di Francia macchinavano di rivolgere lo stato.
Mosso dall'odio antico e dall'ingiurie recenti, andava Paoli sollevando
ed armando le popolazioni, massimamente nei luoghi montuosi ed
inaccessi. Al qual disegno gli preparavano la strada la chiarezza del
suo nome, la venerazione in cui lo avevano i Corsi, le esorbitanze dei
repubblicani. Pubblicava, essere oramai venuto il tempo di levarsi dal
collo la superiorità Francese stata sempre intollerabile, ed ora per
l'insolita ferocia diventata intollerabilissima; lo sdegno di tutta
l'Europa, e la rabbia interna, che consumava la Francia, aprir l'adito a
compire quello che una volta impedirono i fati inesorabili; afferrassero
la fortuna propizia, si liberassero dai tiranni, acquistassero la
independenza, fondassero la libertà; bastare quelle anime forti, bastare
quei corpi robusti all'onorata impresa, ma per soprappiù già muoversi in
ajuto loro la potente Inghilterra; avere l'Inghilterra forza sufficiente
per ajutare la libertà d'altri, non sufficiente per opprimerla;
cacciassero quei crudeli stromenti mandati da una crudelissima assemblea
a taglieggiare, a decimare la generosa ed innocente Corsica;
cacciassero, o tuffassero nel mare i Casabianca, i Saliceti, gli Arena
con tutti gl'infami satelliti loro; già titubare i loro eserciti, già
cercar rifugio ai luoghi forti del lido, pronti a salpare, già fuggire
dalle terre di Sardegna la vinta armata loro, già a pena trovar ricovero
lacera e conquassata nel porto di Tolone. Sorgessero adunque, e
mostrassero al mondo, non essere spenti in loro quei generosi spiriti,
che detestarono una vendita infame, e combatterono con tanta gloria il
compratore.

Queste esortazioni fatte da un uomo di tanta autorità, e tanto eminente
sopra il grado privato, producevano effetti incredibili. Le secondavano
col credito e con le persuasioni coloro, che erano o amatori della
libertà, o fastiditi della signorìa di Francia, o dipendenti
dall'Inghilterra. I montanari mossi alla voce del mantenitore della
libertà Corsa, calavano in folla, pronti a combattere sotto le sue
insegne contro gl'intemperanti repubblicani. Le stesse città principali
di Corte, e di Ajaccio, mutato l'ordine pubblico, accettavano il nuovo
governo, rivocavano dal consesso nazionale di Francia i loro deputati,
chiamavano Paoli generalissimo delle genti, ribandivano i fuorusciti,
restituivano il clero nella pristina condizione, e fatto un grosso di
miladugento soldati bene armati s'impadronivano delle riposte pubbliche,
ed assaltavano le genti della repubblica. I soldati repubblicani
sorpresi da tanto tumulto, e ad impeto sì improvviso, fatto prima un
poco di testa ai luoghi più forti, si ritirarono nelle fortezze di
Bastìa, e di San Fiorenzo. Era sorta intanto la guerra tra la Gran
Brettagna, e la Francia, accidente di sì supremo momento per ambe le
parti. Ne pigliavano nuovi spiriti quei Corsi, che aderivano a Paoli, e
detestavano il nome di Francia.

Intanto per dar forma al governo nuovo, e ricompor quello che il
disordine dei popoli tumultuanti aveva scomposto, Paoli aveva adunato
una consulta, che procedendo secondo i tempi, gli conferiva potestà di
fare quanto credesse necessario alla conservazione della libertà, ed
alla salute del popolo. Nel tempo medesimo bandiva sotto pena di morte i
commissarj di Francia Casabianca, Saliceti ed Arena.

Il consesso nazionale, udite queste novità, risentitamente deliberando
decretava, essere cassa la consulta di Corsica, si arrestasse Paoli, si
conducesse alla sbarra dell'assemblea, fossero Casabianca, Saliceti ed
Arena investiti di qualunque suprema facoltà per rinstaurar lo stato e
castigar i ribelli. Mandarono al general Lacombe Saint-Michel, anch'esso
rappresentante, come dicevano, del popolo, adunasse prestamente quanti
soldati stanziali, quante guardie nazionali, quante genti d'armi, e
quanti marinari abili all'armi potesse, e marciasse contro i ribelli.
Obbediva agli ordini Lacombe; nel medesimo tempo i commissarj del
consesso fulminavano con gli scritti e con le parole contro Paoli, e
contro coloro che a lui si aderivano, gli chiamavano uomini vili,
traditori della patria, prezzolati dall'avara Inghilterra; invitavano le
popolazioni a conservarsi in fede, ad accorrere con le armi per
assicurare a se non quella contaminata libertà antica, ma la nuova, la
sola, la vera, quella che fondata era sui diritti dell'uomo; questa non
poter dare, anzi a lei esser nemica l'Inghilterra; sola la Francia
difenditrice dei dritti eterni, poterla dare; si ricordassero del dolce
dominio col quale la Francia le aveva sempre rette, della fratellanza
nata, degl'interessi fatti comuni; conoscere loro la Francia, e sapere
con quali termini si potesse vivere con lei; non conoscere
l'Inghilterra, anzi conoscerla troppo bene, e sapere esser sempre
venditrice così del bene, come del male; quei mercanti superbi,
vantatori essere di una libertà dubbia in casa loro, mantenitori aperti
di una tirannide certa in casa altrui; non sopportassero di diventar
fautori della tirannide universale, alla quale mirava l'Inghilterra;
fossero Francesi, fossero Corsi, non fossero Inglesi; si ricordassero,
che una nuova via e non mai più udita era aperta al mondo per arrivare
alla felicità, e questa tenere la generosa Francia. Aggiungevano a
queste esortazioni parole terribili e gonfie, secondo il solito,
minacciando castigo inevitabile, e prigioni, e confische, e morti a chi
contrastasse. Alcuni mossi dall'amore nè del bene nè del male, ma solo
dall'amor delle parti, che e per antica consuetudine, e per natura
tenace dei popoli sono sempre e vive e perpetue nelle isole, seguitavano
le insegne Francesi. Altri si conducevano alla medesima deliberazione
per desiderio di libertà, credendo, che là fosse dove non era, ed altri
finalmente per cupidità di commetter male in mezzo alle turbazioni.

Raggranellati questi Corsi, ed adunati, come meglio potè, i suoi
soldati, Lacombe era uscito dai forti; dall'altra parte insisteva Paoli
con le sue genti collettizie. Ne sorgeva tra quelle rupi una guerra
minuta e feroce, nella quale morivano molti, accusandosi, come suol
avvenire nelle guerre civili, le due parti di crudeltà orribili, parte
vere, parte esagerate. Prevalevano ne' giusti incontri le genti
disciplinate di Lacombe, ma nella guerra sparsa avevano il vantaggio le
genti di Paoli, le quali avendo le popolazioni amiche, e conoscendo i
tragetti, tendevano insidie e facevano sorprese. Non ostante, il
generale Francese s'avanzava; già Nusa e Dolmetta erano venute in poter
suo, e già il forte di Farinuolo era stato preso d'assalto; già parecchi
cantoni più vicini a Calvi, ed agli altri luoghi che si tenevano per
Paoli, o vinti per forza o spaventati dall'apparenza arresisi,
imploravano la generosità del vincitore; e se non pareva che fosse
possibile, che i Francesi sforzassero i Corsi nei luoghi alpestri, non
si vedeva dall'altro canto come i Corsi potessero sforzare i Francesi
forti per disciplina e per artiglierìe, nelle pianure e nelle terre che
occupavano sul lido.

Mentre in cotal modo le sorti della Corsica pendevano incerte, si
scopersero improvvisamente sulle sue coste più di venti navi Inglesi da
guerra le quali facevano opera per intraprendere quelle che si avviavano
all'isola. Poscia appoco appoco accostatesi al lido, infestavano con
bombe e con palle i luoghi, che Paoli assaltava dalla parte di terra;
poste anche sul lido alcune genti, ed unite con le schiere di Paoli,
rendevano molto difficile la difesa ai Francesi. Per la qual cosa
Lacombe, abbandonata l'isola, si ritirava a Genova sul principiar di
maggio. Rimanevano in mano dei Francesi Bastìa, Calvi e San Fiorenzo; ma
non soprastettero ad entrar sotto la divozione del vincitore. Così tutta
la Corsica dopo di aver obbedito al freno di Francia lo spazio di
venticinque anni, venne, non so se mi debba dire in potestà propria, od
in potestà dell'Inghilterra.

Cacciati i Francesi dall'isola, vi fu creato un governo per modo di
provvisione, che intieramente dipendeva da Paoli, e dalla parte
contraria alla Francia; l'autorità dei municipj fu ordinata secondo le
forme antiche. Paoli s'accorgeva che questa condizione, siccome
transitoria, poteva terminarsi in molte maniere; però desiderava di
stringere, sì per fare un destino certo alla sua patria, e sì ancora per
metterla in grado di resistere ai tentativi della Francia sì vicina e sì
potente. Da un altro lato era pensiero dell'Inghilterra, per le medesime
ragioni, e per avere un piè fermo nell'isola tanto opportuna a' suoi
traffichi, a' suoi arsenali, ed alla sua potenza, che si venisse ad un
partito determinativo. A questo fine Paoli applicò l'animo a sollecitare
il re della Gran Brettagna, acciocchè ordinato un governo libero in
Corsica, ne pigliasse protezione, e il difendesse dagli assalti della
Francia; gratissimo suono all'Inghilterra. Da questo seguitarono gli
accidenti, che racconteremo nel seguente libro. Luttuosa condizione de'
tempi, che un Paoli non abbia saputo o potuto trovare altro rimedio di
sottrarre la sua patria dal giogo della Francia, se non col darla in
preda all'Inghilterra; il che dimostra o che Paoli vecchio non aveva più
i medesimi spiriti di Paoli giovane, o che la lunga famigliarità
cogl'Inglesi non gli aveva lasciato l'animo intero, o finalmente che la
sua parte in Corsica non era tale, che potesse di per se stessa
resistere a quella che seguitava il nome di Francia.

La guerra sorta coll'Inghilterra e con la Spagna, e le loro armate, che
o già erano giunte, o frappoco si attendevano nel Mediterraneo, erano
occasione di molesti pensieri ai Francesi, che occupavano la contea di
Nizza; poichè essendo i Piemontesi signori dei sommi gioghi dell'Alpi,
potevano con evidente vantaggio calare, e sboccare a danno loro nei
luoghi più bassi, ed unitisi improvvisamente con qualche forza di gente
Spagnuola od Inglese scesa a terra, cagionar loro qualche notabile
pregiudizio. Perchè Brunet che governava a quei tempi l'esercito di
Nizza, si risolvette a tentar qualche impresa di momento prima che i
confederati si fossero fatti forti nel mari vicini. Il fine di questo
moto era di cacciare i Piemontesi dalle sommità, e prender per se quel
vantaggio, che allora si trovava in mano del nemico. Partitosi adunque
sul principiar di maggio dalla Scarena, si dirizzava verso i monti. E
siccome l'esercito Piemontese era padrone di tutte le creste, così gli
fu d'uopo dividere le sue genti in moltiplici assalti. Dava il governo
della dritta al generale Dumorbion per assaltare il campo posto sul
monte Peruzzo, e quel della stanca al generale Serrurier per
impadronirsi del colle di Raus, fazione più importante, e più difficile
delle altre; ma per battere nel medesimo tempo i campi intermezzi di
Liniere, del Molinetto, e del monte Fogasso, comandava al generale
Mioskoski che si sforzasse di guadagnar quei gioghi aspri e montuosi.
Erano i Piemontesi sotto la condotta dei generali Colli, e Dellera;
siccome avevano avuto intesa della mossa del nemico, così se ne stavano
apparecchiati per ributtarlo. Adunque preparati gli uomini e le armi
dall'una parte e dall'altra, andavano il dì otto giugno i Francesi
all'assalto con un valore, e con una furia incredibile; nè la difficoltà
dei luoghi, nè il calore della stagione, che era smisurato, nè la
tempesta di palle, che fioccavano loro addosso, non gli poterono
rattenere, che non giungessero fin sotto le trincee, con le quali sul
sommo dei gioghi si erano i Piemontesi fortificati. Tanto fu l'impeto
loro, che tutti i posti furono sforzati, salvo quello di Raus, sotto il
quale si combatteva ostinatissimamente. Arrivarono i repubblicani con
un'audacia inestimabile fin sotto le bocche dell'artiglierìe Italiane;
ma quanti arrivavano, tanti erano uccisi. Continuò la battaglia con
molto valore da ambe le parti con poco danno dei Piemontesi, e con
gravissimo danno dei Francesi, i quali rinfrescando continuamente con
nuovi rinforzi i combattenti, sostenevano quel duro scontro. Ma in
questo punto i capi regj, veduta l'ostinazione del nemico, mandarono al
capitano Zin, piantasse le artiglierìe in un giogo vicino, e di là lo
fulminasse sul fianco. Il qual consiglio opportuno per se, fu con tanta
arte, e con sì gran valore eseguito da Zin, che, percossi i repubblicani
di costa, e raffrenata la temerità loro, abbandonarono precipitosamente
l'impresa, ritirandosi, e lasciando i fianchi di quelle montagne
miseramente cospersi dei cadaveri dei compagni loro. In questo fatto
mostrarono i Francesi il solito valore impetuoso, e sconsiderato; i
Piemontesi, massimamente gli artiglieri, ed il reggimento provinciale
d'Acqui, che difendeva le trincee di Raus, arte, e costanza. Perdettero
i primi in questo fatto meglio di quattrocento buoni soldati tra morti,
feriti e prigionieri; negli altri assalti dati in questo medesimo
giorno, circa trecento. Ne perdettero i secondi in tutta la giornata
circa trecento con due cannoni, e molti arnesi da guerra. Ma tale era
l'importanza del colle di Raus, che i repubblicani, non isbigottitisi
all'infelice successo della battaglia degli otto, lo assaltarono di
nuovo il dì dodeci dello stesso mese con ben dodeci mila soldati
risolutissimi a voler vincere. Ma nè il numero, nè il valor loro
poterono operar tanto, che non fossero una seconda volta con gravissima
perdita risospinti. Così fu conservato in poter dei Piemontesi il forte
posto di Raus, dal quale intieramente pendevano gli accidenti della
guerra in quelle parti. Imperciocchè quel colle soprastava alla
estremità del corno sinistro del nemico, per mezzo della quale si
congiungeva con l'estrema destra dell'esercito dell'Alpi, e pei passi
del Viletto accennava alla Bolena; la qual cosa agevolava agl'Italiani
l'adito di calarsi verso il Varo, e di mettersi in mezzo tra l'esercito
dell'Alpi Marittime, e quello dell'Alpi superiori.

La fazione tanto sanguinosa di Raus aveva singolarmente raffrenato
l'audacia dei repubblicani e dato occasione agli alleati di sollevar
l'animo a più alte imprese. Se ne fecero allegrezze in Piemonte, e si
argomentava che la fuga di Savoia e di Nizza dalla mala condotta dei
capi, non da mancanza di valore nei soldati si doveva riconoscere.

Da un altro lato i repubblicani accusarono i capi loro di tradimento.
Kellerman, avute le novelle dei fatti avversi accaduti nell'Alpi
Marittime, si era condotto a Nizza per sopravveder le cose, e per
mettere in opera quei rimedj, che i tempi richiedessero. Il pericolo
maggiore era quello, che l'esercito alleato facendo punta verso il Varo,
si ficcasse in mezzo, nel qual caso sarebbe stato forza evacuare
prestamente tutta la contea. Considerato bene il tutto fe' munire
accuratamente i posti, che accennavano sulla estremità dell'ala sinistra
dell'esercito dell'Alpi Marittime, con porvi nove battaglioni grossi,
tra i quali uno di granatieri, ed alcune compagnie di soldati armati
alla leggiera. Guernivano i primi Lantosca, Bolena, e Belvedere lungo la
Vesubia, le seconde San Dalmazzo e Duplano, su quei monti che separano
la valle della Tinea da quella della Vesubia. Il fine che il generale
Francese si proponeva con munire questi luoghi, era di tener aperte le
strade a poter comunicare con le genti che tenevano il campo di Tornus,
per mezzo delle alture della Tinea, e nel tempo medesimo di stare
all'erta ed in buona guardia di quanto potesse sopraggiungere dalla
valle di Stura per qualche passo dei gioghi sommi, che coronano le Alpi
da quelle parti, e soprattutto dal colle delle Finestre, pel quale il
varco è molto più agevole. Gli dava molto sospetto un corpo grosso di
truppe Sarde ed Austriache, che si era adunato nei contorni di Saluzzo,
e poteva in due alloggiamenti condursi sulle alture, che dividono le
acque della Stura da quelle della Tinea, ed in tal modo tentare con
forze preponderanti qualche fatto grave in pregiudizio delle armi
Francesi.

A rincontro Colli e Dellera avevano fortificato di vantaggio, e munito
di genti fresche il colle di Raus, sul quale insisteva l'ala dritta
dell'esercito loro, e distendendosi su per quelle cime sino al forte di
Saorgio avevano speranza non solamente di resistere, ma ancora di
conseguire qualche onorata vittoria: non che volessero cimentare le
sorti non ancora mature, ma intendevano con difendere i luoghi commessi
alla fede loro, dar tempo a quei disegni importanti, che si maturavano
nelle consulte dei confederati.

L'arrivo delle armate Inglesi nel Mediterraneo, dando maggior animo agli
stati d'Italia, che già si erano dichiarati, diede anche occasione di
manifestarsi a coloro, che più per timore, che per desiderio di
neutralità, se n'erano stati fino allora inoperosi ad osservare. Per la
qual cosa il re di Napoli scoprendosi intieramente, chiudeva i porti ai
Francesi, e si obbligava a fornire alla lega sei mila soldati, con
grosse navi da guerra, e molte minori. Il papa medesimamente che aveva
causa particolare di temere dei Francesi a motivo delle faccende
religiose, armava, e prometteva di dar gente; ma Venezia, Genova e
Toscana persistevano nella neutralità. Però gl'Inglesi per farle venire
ad una deliberazione terminativa, aggiunsero alla presenza delle navi i
negoziati politici: mostrarono in questi trattati massimamente con
Genova e Toscana, tanta arroganza, che già fin d'allora ebbe l'Italia un
saggio, e potè prendere augurio di quello, che le preparavano Inglesi,
Tedeschi, e Francesi, cupidissimi tutti di mescolarsi in lei, e di
averne il dominio, come se per altri fosse creata, e non per se
medesima.

Un Harvey, ministro d'Inghilterra a Firenze, scriveva a Serristori,
ministro del gran duca, sapere tutta l'Europa le querele ch'egli aveva
fatte per la parzialità mostrata dal gran duca a favore della Francia;
avere fatto quanto era in poter suo per isvelare a Sua Altezza i
pericoli, che le sovrastavano per aver tuttavia comunicazione con una
nazione di regicidj, nemica di ogni legge e governo, con una nazione che
distruggeva la religione, che si bruttava le mani nel sangue del suo re,
del clero, dei nobili, e di tutti coloro che erano fedeli al re; non
ostante avere prevalso presso il gran duca i cattivi consiglj, e le
pericolose massime dei malvagi; volere pertanto lui venirne a
determinazioni vigorose; sapesse adunque il gran duca, che l'ammiraglio
Hood aveva comandato, che un'armata Inglese con una parte dell'armata
Spagnuola sarebbero venute a Livorno per vedere quello, che Sua Altezza
volesse farsi; sapesse inoltre Sua Altezza, e ciò l'Harvey dichiarare
per bocca dell'ammiraglio Hood, e in nome del re suo signore, che se nel
termine di dodici ore ella non aveva cacciato da' suoi stati de
La-Flotte, ministro di Francia, e gli altri suoi aderenti, l'armata
avrebbe assaltato Livorno. Badasse bene Sua Altezza a quello che si
facesse, poichè il solo mezzo di prevenire l'inimicizia d'Inghilterra
era di eseguire puntualmente, e subito quanto ora le si domandava, cioè
cacciasse La-Flotte, rompesse col consesso nazionale, e con quel governo
di Francia, facesse causa comune con gli alleati.

Tali furono le minacce del ministro Inglese al gran duca di Toscana: nel
qual favellare si vedono due grandissime insolenze; la prima si è quel
superbo favellare medesimo ad un sovrano indipendente, ad un principe di
casa Austriaca; la seconda quel rimproverare, che fa ad altrui un
Inglese di aver ucciso un re.

Rispose assai rimessamente Serristori, che il gran duca aveva dato
ordine, che La-Flotte, ed i suoi aderenti, che erano, fra gli altri, due
marchesi molto inclinati alle novità dei tempi, Chauvelin, e Fougere, se
ne partissero di Toscana il più presto che fosse possibile; ma non si
scoprì quanto all'accostarsi alla lega, ed al romper guerra alla
Francia. E come disse, così fece; poichè La-Flotte, e Chauvelin,
cacciati di Firenze, se ne andarono nello stato Veneto per la via di
Ferrara; La Fougere si ritrasse a Genova.

Le stesse minacce furono fatte, e nel medesimo tempo dal ministro
Inglese Drake ai Genovesi: assai e pur troppo aver tollerato, che un
Tilly ministro di Francia spargesse semi di discordia e di anarchìa
tanto nel Genovesato, quanto nei paesi circonvicini; doversi finalmente
por fine a tanto scandalo; però ei ricercava espressamente la repubblica
o accettasse l'amicizia dell'Inghilterra, cacciasse Tilly ed i suoi
aderenti, desse ricovero alle armate del re nel porto di Genova, ed in
tutto si risolvesse ad ajutare la lega, o altrimenti l'Inghilterra
avrebbe trattato, come nemica, la repubblica.

A queste minacciose ed inconvenienti parole s'aggiunsero fatti più
minacciosi, e più inconvenienti ancora; imperciocchè trovandosi la
fregata Francese la Modesta a stanziare nel porto di Genova, fu
improvvisamente assalita da due navi Inglesi, che le si erano a questo
fine poste a lato, e presa con uccisione di non pochi marinari, che vi
si trovarono a bordo.

Parve a tutti questo fatto, com'era veramente, di pessimo esempio; e se
prima si temevano le insolenze Francesi in uno stato così vicino, ora
vieppiù si temevano per la violata neutralità. In fatti non così tosto
si ebbe a Nizza notizia di questo attentato, che i rappresentanti del
popolo Robespierre giovane e Ricard, pubblicarono sdegnosamente uno
scritto, dicendo, che il patto sociale di tutte le nazioni era stato in
modo troppo indecente violato, che l'atroce fatto commesso nel porto di
Genova verso i membri della repubblica Francese da uomini, che si
qualificavano sudditi del monarca d'Inghilterra, aveva ed i diritti
delle nazioni oltraggiato, e messo in pericolo l'essere dell'umana
generazione; che tali fatti detestabili importavano a tutti i popoli,
principalmente a quel di Genova, che aveva veduto sotto agli occhi suoi
questo crimenlese contro la società; che il castigo ne doveva essere
tanto pronto, quanto terribile; e però Genova si risolvesse incontanente
a voler essere o amica degli amici, o nemica dei nemici della società
oltraggiata nelle persone dei repubblicani Francesi; protestavano poscia
al popolo Genovese, che se il senato tardasse a risolversi, ed a punire
con giusto ed esemplare castigo gli autori di un delitto commesso nel
suo porto, e sotto le bocche delle sue artiglierìe, sarebbe stimato
ostilità, e la repubblica avrebbe di per se fatto quanto crederebbe
necessario per vendicarsi di una sì orribile violenza.

Le medesime acerbe parole fece poco tempo dopo Robespierre maggiore
contro Genova favellando alla tribuna del consesso nazionale.

Il governo di Genova trovandosi stretto da due necessità, non sapeva a
qual partito appigliarsi. Pure siccome il non risolversi era peggio che
risolversi, e considerando dall'un dei lati, che i Francesi
difficilmente sarebbero venuti dalle minacce ai fatti finchè
l'Inghilterra avrebbe avuto la signorìa de' mari, a cagione che le coste
della Provenza non potevano trarre le vettovaglie da altri luoghi che
dal Genovesato, e finchè ancora gli Austro-Sardi starebbero forti ai
fianchi; dall'altro e quanto all'Inghilterra, che l'assaltar le riviere
era per lei di poco momento, e l'assaltar Genova difficile, e che di più
rompere la neutralità di Genova era un gettarla in grembo ai Francesi,
ed un aprir loro l'adito nel cuor del Piemonte, il senato deliberò di
starsene neutrale, aggiungendo in risposta, che molto gl'incresceva di
non poter deliberare altrimenti, ma che la necessità dei tempi non
ammetteva altra risoluzione. Quanto poi al fatto della Modesta, se ne
stette sui generali. Così Genova posta in pericoloso frangente non
satisfece dell'effetto nè agli uni, nè agli altri, e persistette in
quello stato, che certo era di maggiore utilità alla Francia che alla
lega; perciò Drake riempiva di querele tutta Italia contro i Genovesi,
chiamando la prudenza loro timidità Italiana, ed infezione Francese. Ma
alla deliberazione del senato diede anche favore il pensare, che forse
il popolo non avrebbe tollerato senza risentirsi la rottura della pace a
cagione dei profitti grandissimi, che per lui nascevano dalla
neutralità.

Il senato Veneziano fu nuovamente tentato a questi tempi. Era residente
in Venezia per parte dell'Inghilterra il cavaliere Worsley, personaggio
non tanto rotto quanto Harvey e Drake, ma pure intentissimo a procurare
gl'interessi dei confederati. Questi, o fosse la natura sua più
temperata, o comando del re, che portasse maggior rispetto a Venezia più
potente, che a Toscana ed a Genova più deboli, rappresentò modestamente
al senato, favellando piuttosto per modo di consiglio che di richiesta,
considerasse molto bene la repubblica di quanto danno fosse l'avere i
Francesi un'ambascerìa a Venezia, fonte e mezzo di trame pericolose ad
ogni buon governo; che per lei passavano i corrieri e le lettere dirette
a turbare l'Oriente; sapersi, che un d'Enin, già stato inviato a
Venezia, ed ora condottosi a Costantinopoli, vi usava ogni sforzo con
persuasioni lusinghevoli e con offerte di denaro, per concitare la Porta
Ottomana contro l'Austria e la Russia, acciocchè non potessero correre
con tanto apparato di forze contro la Francia; che d'Enin medesimo si
proponeva, ove non riuscisse a guadagnarsi il Divano, di concitar
tumulti ed ingiurie sui confini, massime per mezzo dei Ragusei corrotti
per danaro, affinchè la Porta risentendosi movesse le armi contro la
repubblica; che in ciò sperava d'Enin, che assaltata la repubblica da
nemico sì poderoso, chiamasse, in virtù del trattati, in ajuto
l'imperator di Germania, e che per questo si diminuirebbero le forze
della lega contro la Francia; che quella medesima ambascerìa in Venezia
intratteneva male pratiche coi Grigioni, esacerbandoli continuamente per
dar loro occasione di muoversi, con ricordare l'esclusione data loro dai
Veneziani, e la dissoluzione della lega nel 1766; che là passavano i
corrieri portatori dei semi pestiferi, là covavano i seminatori degli
scandali, là concorrevano gli scapestrati di Francia, ed ogni bandito
dalla patria per opere ree, o per malvage opinioni politiche; che
l'ambascerìa era un fomite continuo d'incendio per gli stati Veneti
stessi: perchè là venivano a rinvergare come a centro comune le lettere,
i giornali, e gli uomini perversi tanto di Francia, quanto d'Italia.
Pregava pertanto, ed esortava caldamente il senato, che fosse contento
di allontanare da Venezia quella occasione di scandali, quella sentina
di mali, quella radice di corruttele. Concludeva, che se il senato
consentisse a licenziare l'ambascerìa, e se vietasse ai Francesi le
tratte d'armi e di vettovaglie dagli stati della repubblica, sarebbero
gli alleati contenti, che nel resto conservasse la sua neutralità, e che
in caso di guerra dalla parte di Francia, se gli assicurerebbero gli
stati con tutte le forze della lega; che già fin d'allora gli si
offerivano le armate d'Inghilterra e di Spagna, ordinato di modo che ne
fossero preservati da ogni insulto. Queste parole, terminò dicendo,
porgere lui alla repubblica da parte del re suo signore, che gliene
comandò di bocca propria; porgerle per mandato del ministro Pitt;
porgerle ancora per mandato espresso dell'imperatrice di tutte le
Russie, dell'imperator d'Austria, e del re di Prussia. Si riscuotesse
adunque, e prendesse quelle deliberazioni, che a tempi tanto pericolosi,
a richieste tanto efficaci, ad offerte tanto generose, ed alla salute
stessa della repubblica si convenivano.

Il senato Veneziano, non mai solito ad appigliarsi a partiti
precipitosi, e credendo che la forza della Francia, quantunque
disordinata per la discordia, fosse formidabile per la rabbia, e capace
di fare qualche grande sbocco in Italia, volendo altresì conservar salvi
i traffichi di mare, rispose gravemente, voler serbar intera la
neutralità, non poter risolversi a licenziare l'incaricato d'affari di
Francia Jacob, ma che solamente il chiamerebbe incaricato della nazione
Francese, non della repubblica.

Worsley non fece altra dimostrazione, e continuò a starsene in Venezia;
dove continuamente biasimava i discorsi superbi di Harvey e di Drake al
gran duca, ed a Genova.

La cupidità del gran mastro dell'ordine di Malta alla guerra non essendo
più raffrenata dal timore dei Francesi a cagione dell'intervento
degl'Inglesi nel Mediterraneo, prese animo di manifestare più
apertamente quello, che già da lungo tempo sentiva rispetto agli affari
di Francia; imperciocchè, recandosi in ciò esortatore il re di Napoli,
aveva comandato, che tutti gli agenti Francesi se ne uscissero
dall'isola, e che i porti fossero chiusi a qualunque nave Francese sì
pubblica che privata, finchè durasse la presente guerra. Avendo poi
udito, che un d'Eymar mandato dal governo di Francia a risedere quale
incaricato d'affari a Malta in iscambio del cavaliere Caumont, che
continuava a starvi in nome del re Luigi, pubblicò, che non sarebbe mai
per accettare nè d'Eymar, nè altra persona che a lui si mandasse da
quella repubblica, ch'ei non doveva, nè poteva, nè voleva conoscere.

In cotal modo, essendo sorta la guerra tra la Francia, e l'Inghilterra,
e comparse le armate Inglesi nel Mediterraneo, si ravvivavano le
speranze dell'Austria e della Sardegna in Italia, furono serrati ai
Francesi tutti i porti del Mediterraneo e dell'Adriatico, salvo i
Veneziani, ed i Genovesi; s'aggiunsero alle forze della lega quelle
della chiesa e di Napoli, e l'aspettazione degli uomini divenne tanto
maggiore, quanto più vedevano, che se dall'un de' lati si era cresciuta
nuova forza ai confederati, dall'altro cresceva a proporzione la
concitazione ed il furore in Francia.

Oggimai si aprivano le occasioni agli accidenti importanti, ai quali da
lungo tempo tendevano i consigli dei confederati rispetto alle provincie
meridionali della Francia. La cacciata fatta dal consesso nazionale, e
la proscrizione della setta girondina, come la chiamavano, diè cagione a
coloro che la seguitavano, ed a coloro che od amavano la libertà,
conculcata dagli sfrenati giacobini, o s'intendevano con gli alleati per
rinstaurare il governo regio, di collegarsi, di correre all'armi, e di
far tumulti e sollevazioni. Già le città di Bordeaux, di Monpellieri e
di Nimes tumultuando mostravano con quanto sdegno avessero ricevuto le
novelle del cacciamento dei deputati loro: ma l'importanza del fatto
consisteva nella grossa città di Lione, che era stata la mira di tutte
le pratiche segrete tenute già da qualche tempo tra i capi della lega a
Torino, ed i capi degli scontenti. Congiuntisi nelle sue mura Biroteau,
ed alcuni altri capi dei girondini di minor nome, con Precy, commossero
all'armi tutta la città, e pubblicarono manifesti contro la tirannide
del consesso nazionale. Nè valsero le esortazioni e le minacce dei
rappresentanti del popolo e dei generali repubblicani a fare che i
Lionesi, oramai disposti a volerne venire agli estremi, si ritraessero
dalla determinazione loro. Che anzi moltiplicando ogni giorno più negli
sdegni, ed armandosi di tutta possa, più s'infierivano, quanto più erano
o lusingati, o minacciati. Nella quale deliberazione vieppiù si
confermavano, perchè avevano speranza che prima che i soldati del
consesso si fossero raccolti per combattergli, gli Austriaci ed i
Piemontesi sarebbero arrivati in ajuto loro. Confidavano poi eziandìo
che i Marsigliesi, che sapevano essersi mossi nel medesimo tempo,
sarebbero accorsi, siccome ne avrebbero dato intenzione. Nè dubitavano
che per viaggio eglino avrebbero tirate a se tutte le popolazioni, per
guisa che e Lionesi, e Provenzali, e Piemontesi, raccolta insieme tutta
la gioventù loro, avrebbero fatto un grande sforzo, a rovina ed a
conculcazione degli uomini scelerati, che allora reggevano la Francia. E
siccome anche nella Linguadoca e nella Guienna covavano umori contrarj
al consesso, così pareva certa la caduta della repubblica. Quest'erano
le speranze dei nemici del consesso da lungo tempo fomentate dagli
alleati, ed ora giunte al colmo per l'esorbitanze dei giacobini, per
l'accostamento dell'Inghilterra e della Spagna alla lega, e massimamente
per l'arrivo dell'armate Inglese e Spagnuola sulle coste della Provenza.
Acciocchè poi non si urtasse troppo con le opinioni, che correvano anche
fra coloro che secondavano tutto questo moto, tanto era forte
l'invasazione degli spiriti operata dalle nuove dottrine, si pubblicava
dagli scontenti, voler loro solamente resistere alla tirannide di
Parigi, dagli alleati, volere solamente ridurre le cose alle riforme
dell'ottantanove. Così mettendo avanti un proposito men odioso, e
velando con protestazioni moderate il vero fine loro con tutto quel
fondo di male, che porterebbe necessariamente con se una tanta mutazione
di stato in una nazione stimata ribelle, speravano di trovar minor
resistenza, e maggior favore nei popoli.

Non è proposito nostro il narrare particolarmente l'oppugnazione di
Lione, che poco tempo dopo seguì, e che fu uno dei fatti più memorabili
di quest'anno, sì pel valore e la ostinazione d'ambe le parti, e sì per
la immanità dei vincitori. Ma come prima i Lionesi erano insorti contro
l'autorità di chi reggeva, i Marsigliesi si erano levati ancor essi a
romore. Impazienti di starsene chiusi fra le mura, e raccolti sotto le
insegne in numero assai notabile, si dirizzarono al soccorso di Lione.
Non avevano i Lionesi trovato nei popoli circonvicini quell'aderenza,
che avevano sperato. La Savoja parteggiava pel governo nuovo; il
Delfinato, massime Grenoble, città capitale, non solo parteggiava pel
governo medesimo molto caldamente, ma era anche avversa per gelosìe
antiche a Lione. Intanto i Marsigliesi si vantavano di esser capaci da
se soli di vincer l'impresa e di salvar Lione. In fatti già avevano
varcato il fiume Duranza, e con ischiamazzo infinito erano entrati in
Avignone. Quivi commesso ogni male, già si avviavano verso le regioni
superiori del Rodano. A tanto moto si commossero ancora le popolazioni
della bassa Linguadoca; già gl'insorti dei due dipartimenti dell'Arauro
e del Gardo si erano fatti padroni della cittadella di Santo Spirito,
luogo molto importante a cagione del passo del Rodano.

Nel tempo medesimo s'incominciavano a colorire i disegni degli alleati.
I Piemontesi congiunti con qualche nervo di Austriaci erano calati
grossi dal monte Cenisio, e dal piccolo San Bernardo a fine d'invadere
la Morienna e la Tarantasia; anzi una parte di quelli che scendevano
dall'ultimo dei detti monti, avuto il passo per le terre del Vallese, si
dirizzavano ad occupare il Faussigny col pensiero di fare spalla
all'impresa di Tarantasia, e di rannodarsi verso la terra di Conflans
per quindi marciare, se la fortuna si mostrasse a tale segno favorevole,
sino a Lione. Tutte queste genti militavano sotto il governo del duca di
Monferrato, figliuolo del re, principe ottimo per mente e per costume, e
molto amato dai popoli per la natura sua facile e mansueta.

Dall'altra parte il re di Sardegna si era condotto col grosso
dell'esercito nella contea di Nizza, molto confidente di avere a
conseguir presto, con ricuperar un paese amato sopra tutti, e che gli
era stato occupato da un nemico odiatissimo, una piena e gloriosa
vittoria. Era suo intendimento di calarsi per le sponde del Varo a fine
di obbligare i Francesi ad evacuar la contea, o di tagliargli fuori
dalla Provenza, se non l'evacuassero. Aveva il re compagno a questa
impresa il duca d'Aosta, suo figliuolo secondogenito, principe molto
ardente in queste bisogne contro chi allora signoreggiava la Francia, e
che sempre aveva dimostrato pensieri alieni dalla pace. Questo era il
principale sforzo che i confederati volevano fare, sì perchè il re, come
già abbiamo narrato, non volle mai udire che si voltassero le forze più
grosse contro la Savoja per la impresa di Lione, sì perchè speravano
trovare, siccome il re medesimo si era persuaso, maggior aderenza nei
popoli, e sì finalmente perchè le armate confederate che correvano i
mari vicini, potevano dar polso alle cose che si tentavano. Così quel
nembo, che poco innanzi pareva dovesse tutto scagliarsi contro l'Italia
dalla Francia, ora si rivoltava contro la Francia dall'Italia.

Udite tutte queste cose, Kellerman accorreva prestamente in Savoja, dove
venuto al campo dei suoi, posto all'Ospedale presso Conflans, alloggio
principalissimo in quelle circostanze, ebbe con la sua presenza e con le
sue esortazioni tanto inanimato i soldati, che si mostrarono prontissimi
a mettersi a qualunque pericolo anzichè abbandonare il luogo commesso
alla fede loro. Nel tempo medesimo fe' venire dal campo di Tornus una
grossa schiera, tra la quale si osservavano principalmente un
battaglione intero di granatieri, e tre di volontarj, buona ed audace
gente; e stantechè il pericolo era oltre ogni dire grave, perchè se
l'esercito Italiano si congiungeva coi Lionesi, la signorìa del consesso
nazionale sarebbe giunta al suo fine in quelle parti, aveva, costretto
dall'estrema necessità, chiamato dal campo di Lione un'altra squadra, e
mandata nel Faussigny, che si trovava del tutto privo di difensori. A
questo si aggiunse, ch'ei fece la chiamata alle guardie nazionali della
Savoja, e del dipartimento vicino dell'Isero, acciocchè facendo un po'
di retroguardo agli stanziali, dessero loro coraggio, e potessero in
caso d'infortunio ristorar la fortuna della guerra. Per maggior
sicurezza ordinava, che si facessero trincee al passo di Barreaux, molto
importante alla sicurtà del Delfinato, e che si munissero d'artiglierìe,
avvisando, che con quel sospetto da fianco, gl'Italiani non si sarebbero
arditi di correre fino a Lione. Egli poi a motivo di poter sopravvedere
bene le cose, si venne a porre al castello delle Marcie, luogo centrale,
a cui accennavano le tre divisioni delle sue genti.

Nè in tale fortunoso accidente mancarono a se medesimi coloro, che in
Savoja più si erano chiariti in favore dello stato nuovo; imperciocchè
con le parole e con gli scritti animando i compatrioti loro a
difendersi, facevano grandissimi frutti. In cotal modo arrestarono i
capi Francesi il corso della fortuna contraria in Savoja, e diedero
speranza di poter conservare alla Francia quella provincia tanto affetta
al suo nome per lingua, per costume, e per sito: non ostante si
aspettavano ancora le battaglie, che avrebbero definito, se i
preparamenti fatti erano per rispondere al fine che le due parti si
erano proposto.

Dall'altro lato e più sotto, Kellerman aveva spedito con tutta celerità
il generale Carteau con un buon nervo di gente, ordinandogli,
riacquistasse il passo di Santo Spirito, cacciasse i Marsigliesi da
Avignone, gli rincacciasse sulla riva sinistra della Duranza, non
passasse il fiume, solo attendesse a proibire al nemico lo scorazzare
sulla destra. Ma Carteau spinto da un Albitte, rappresentante del
popolo, giovane pur troppo risentito nelle faccende dei tempi, varcava,
e si sarebbe trovato in gravissimo pericolo, se i Marsigliesi fossero
stati tanto pronti coi fatti, quanto erano con le parole. Ma nacque
appunto la salute donde si aspettava la ruina; imperciocchè i
Marsigliesi, udito che Carteau aveva varcato, in vece di assaltarlo e
buttarlo nel fiume, il che sarebbe riuscito loro agevolmente, si diedero
disordinatamente alla fuga, e con quella medesima celerità si
disperdettero, con la quale si erano adunati. Carteau, usando la
occasione, voltossi con tutte le sue forze contro di Aix, di cui
s'impadronì; poi senza frappor tempo in mezzo, marciò contro Marsiglia,
capo e fomite principale di quella guerra. E tanto fu il terrore
concetto dai Marsigliesi, che fatta niuna difesa della città loro, la
diedero in mano del vincitore. L'infelice Marsiglia, pagando troppo
fiero scotto della sua imprudenza, fu posta miserabilmente a sacco, e vi
furono commesse opere al tutto degne di quei tempi ferocissimi.

La presa di Marsiglia nocque ai Lionesi, che per questa cagione si
trovarono soli esposti a tutto lo sforzo dei repubblicani; ma le
immanità commessevi giovarono ai disegni della lega in Provenza. Molti
Marsigliesi, fuggendo il furore dei repubblicani, si erano ritirati a
Tolone, dove coi racconti e con le grida miserabili riempirono ognuno di
spavento. A così orribile caso commossi i Tolonesi, e risolutisi a
volere ogni altro termine di disgrazia incontrare piuttosto che accettar
nelle loro mura soldati bruttati di tanto sangue cittadino, udirono con
maggiore inclinazione le proposte che venivano loro fatte dagli alleati.
Diedero la città ed il porto in mano dell'ammiraglio d'Inghilterra Hood,
desiderando, che l'autorità del re Luigi si restituisse, e la
constituzione dell'ottantanove si accettasse.

I repubblicani già tanto feroci vieppiù s'inferocirono all'accidente di
Tolone. Esortazioni ardenti, minacce precipitose posero in opera per far
correre i popoli al riscatto. Nè fu l'effetto minore dell'intento;
perchè, tra soldati bene ordinati e gente tumultuaria, s'adunò tosto
intorno alle mura di Tolone un esercito giusto di circa quaranta mila
soldati. Dalla parte loro gli alleati vollero confermar con la forza
quello, che la fortuna aveva loro conceduto. Spagnuoli, Napolitani e
Piemontesi furono portati a presidiare i forti di Tolone; gli altri
potentati d'Italia gli fornivano di vettovaglie; il papa stesso
somministrava armi e munizioni. Così con grandissimo ardore si
combatteva sotto le mura di Lione e di Tolone, nelle montagne della
Savoja e di Nizza.

Non indugiò molto spazio la fortuna a mostrare a qual parte volesse
inclinare. I Piemontesi calati dal Cenisio e dal San Bernardo, si erano
fatti padroni delle valli superiori della Morienna, della Tarantasia, e
del Faussigny: San Giovanni, Moutiers e Bonneville già obbedivano
all'imperio loro. I Francesi cacciati dai luoghi più alti si erano
ridotti a pigliar campo alla sboccatura delle valli, a Aigue-Belle, ed a
Conflans, incerti se vi si potessero mantenere, perchè l'inimico
ingrossava ogni giorno. Già Ciamberì pericolava: già poco spazio
separava Lione dall'esercito Italiano, e se i Piemontesi si fossero
spinti avanti con quella celerità che i tempi richiedevano, avrebbero
acquistato, come pare, una compiuta vittoria. Ma non so per qual
ragione, se ne stettero a soprastare: l'indugio diè comodità agli
avversarj di rannodarsi, ed ai popoli di ajutargli. Giunto Kellerman a
Ciamberì si deliberò di assaltar l'inimico, e stantechè era molto forte
in Morienna, pensò di assalirlo con principale sforzo in Faussigny ed in
Tarantasia, munendo però Aigue-Belle con una squadra numerosa di soldati
eletti. I repubblicani secondati con ardore incredibile dalle guardie
nazionali del Montebianco, appoco appoco cacciarono, non senza però
grave contrasto, dai luoghi bassi del Faussigny e della Tarantasia i
Piemontesi; fuvvi una feroce battaglia a San Germano, perchè i regj
vollero dar tempo agli sviati ed alle artiglierìe di condursi a
salvamento: infine si ritirarono al San Bernardo, donde un mese prima
erano discesi con tanta speranza di vittoria.

Rimaneva pei repubblicani, che i regj si cacciassero dalla Morienna.
Comandò Kellerman, che un corpo delle genti vittoriose della Tarantasia,
passato il monte d'Encombe, marciasse contro Termignone, luogo situato
alle radici del Cenisio; che il generale le Doyen si spignesse avanti di
fronte per la Morienna, e che l'ajutante generale Pressy, che aveva
testè acquistato Valmenie, si dirizzasse contro il fianco sinistro, ed
alle spalle dei Piemontesi. Tutte queste mosse riuscirono a quel fine
che il generale si era proposto; perchè l'esercito del re pressato da
ogni banda, si ritirò ordinatamente al Cenisio: i repubblicani
occuparono nuovamente Termignone.

Tale fu l'esito dell'assalto dato alla Savoja dalle genti del re di
Sardegna nell'autunno del 1793, e per tale modo fu esclusa la lega dalle
sue speranze in queste parti: nel che si può considerare, che se
l'esercito Piemontese fosse stato così grosso come voleva Devins, o
condotto con quella celerità che sogliono usare i Francesi in tulle le
fazioni loro, è da credersi che la fortuna avrebbe favorito il disegno
dei confederati, e che Lione sarebbe stato liberato, con totale
mutazione delle cose d'Europa.

I miseri Lionesi, udita la ritirata dell'esercito, e privi di
quest'ultima speranza, furono costretti a rimettersi in potere dei
repubblicani. Il mondo sa con quale immanità sia stata trattata quella
città sì nobile, e sì generosa.

Dall'altra parte, e nel medesimo tempo in cui i Piemontesi assaltavano
la Savoja, si erano mossi con forte apparato contro Nizza. Da principio
la fortuna si dimostrava loro favorevole; poichè, cacciati i nemici da
tutti i luoghi superiori, già avevano speranza di calarsi per le sponde
del Varo sino al mare, avvenimento, che ed avrebbe dato loro Nizza, ed
aperto la strada a far risolvere l'oppugnazione di Tolone. Ma arrivati a
Giletta, ed assaltato il dì diciotto ottobre con grandissimo impeto il
ponte, furono duramente risospinti, e con perdita sì grave, che questo
fatto, giunto alle sinistre novelle che si ebbero in quel punto di
Savoja e di Lione, terminò la guerra di quest'anno in quelle parti. In
cotal modo con un ignobile fatto di un piccolo ponte fu posto fine ad
uno sforzo, che preparato con tanta cura e cominciato con tanta
speranza, pareva che dovesse fra breve ricuperare al nome della casa di
Savoja tutta la provincia di Nizza.

Intanto sempre più si stringeva l'oppugnazione di Tolone, alla quale era
concorso l'esercito vincitore di Lione, e la guernigione di Valenziana,
piazza forte in Fiandra, che gli alleati avevano espugnato. Già al monte
Farone, sull'eminenza Reinier, al capo Bron, e sulle alture del
Baleguier parecchie onorate fazioni si erano combattute con varia
fortuna, nelle quali mostrarono ambe le parti, quanto potesse il valore
congiunto con l'odio, e quanto a ciascuna premesse il conservare, o
l'acquistare una piazza di tanto rilievo. Eransi posti gl'Inglesi a
presidiare i forti rizzati sulla stanca, massime quello, che chiamano il
Malbousquet, i Piemontesi stavano a guardia sulla dritta, e munivano
principalmente il forte, e la montagna Farone.

Gli oppugnatori si erano accampati per modo, che Dugommier,
generalissimo, avesse carico di far forza verso occidente dal forte
Malbousquet sino al promontorio, che chiude l'estremità di quel piccolo
seno di mare, Lapoype assaltasse verso levante tutte le difese che si
distendono dalla montagna Farone, che sta a sopraccapo alla città verso
tramontana sino al capo Bron, ed al forte Lamalgue, che sta a difesa del
seno grande. Parte di queste genti stanziando principalmente alla
Valletta, andavano a congiungersi con trincee, e batterìe non interrotte
alla costa meridionale del seno grande, ed ai forti Lamalgue, e
Margherita. Così una corona di schiere armate e di cannoni cingeva
Tolone tutto all'intorno. L'importanza della difesa dal canto degli
alleati consisteva nel forte Malbousquet fidato alla guardia
degl'Inglesi. Per maggior sicurezza avevano fatto, e munito di grosse
artiglierìe un gran ridotto vicino al forte. Ma i Francesi con
memorabile valore combattendo già si erano impadroniti delle eminenze
opposte al forte medesimo, ed al ridotto Inglese; e condottivi numerose
artiglierìe continuamente infestavano gl'Inglesi. Avevano anche preso
per assalto il forte dei Pommets, che signoreggia tutte le alture a
tramontana. La qual vittoria diè loro facoltà di porre un campo sulla
montagna delle Arene, e chiuse il passo del rivo Laz dall'una parte
all'altra della città.

Ohara, generalissimo d'Inghilterra, veduto che il nemico dal suo posto
sopraeminente al Malbousquet non solo infestava il forte, ma poste le
artiglierìe in luogo molto opportuno, per opera massimamente del
luogotenente colonnello d'artiglierìe Buonaparte, giovane di virile
spirito, arrivava coi tiri insino all'arsenale; e prevedendo che se non
si cacciavano da quel nido i Francesi, bisognava pensar ad altro che a
stare a Tolone, si deliberò di dar loro l'assalto. Per la qual cosa
seimila soldati della lega, la più parte Inglesi, uscirono il tre
novembre, e, passato il Laz, si spartirono in due colonne; l'una si
scagliò contro il monte delle Arene, l'altra sulle batterìe, che
bersagliavano il forte Malbousquet. La fortuna fu loro sul primo
incominciare seconda. Sorpresi i Francesi da quell'impeto improvviso,
cedettero il luogo; gl'Inglesi giunti al monte delle Arene vi presero, e
chiodarono le artiglierìe. L'altra colonna s'era insignorìta dei posti,
e delle batterìe, che munivano le strette d'Olioulles, e già, credendo
essere in possessione della vittoria, faceva le viste d'impadronirsi del
grosso di tutte le artiglierìe, che ivi era posto.

All'avviso di tanto sinistro Dugommier accorso, inanimiva i suoi con la
voce e con l'esempio, e chiamando gente dagli altri posti fe' un grosso
di soldati agguerritissimi, e gli condusse con ordine, e con ardire
mirabile contro il nemico, che già trionfava; nè fu l'esito non conforme
a tanto valore. Gl'Inglesi assaliti, pressati, urtati da ogni banda
cederono prima ordinati, poscia con fuga manifesta, lasciando in poter
degli assalitori tutti i luoghi conquistati, massime quello sì
importante del monte delle Arene. Tanta fu la foga dei vincitori, che
non si arrestarono, se non se alle palizzate del forte Malbousquet, e
stette per poco, che non vi entrassero alla mescolata coi vinti. Fu in
questo incontro gravemente ferito, e fatto prigioniero Ohara, che era
accorso per rannodare i suoi.

Questa fazione tanto sanguinosa diè molto a pensare agli alleati, non
gli lasciando senza timore sull'esito della guerra accesa sotto le mura
di Tolone. Tanta variazione avevano fatto le cose da quei primi
apparati, che nel possesso di quella sola città già vicina a cadere,
eransi ridotte le speranze di conquistare con Lione mezza la Francia.

I repubblicani, preso nuovo animo, si mostravano pronti a mettersi ad
ogni più grave pericolo per riconquistar Tolone: si risolveva Dugommier
a dar l'assalto da tutte le bande. L'importanza del fatto consisteva in
un grosso ridotto, che gl'Inglesi avevano construtto sul promontorio,
dal quale scoprivano dall'un lato e dall'altro i due seni, dove
stanziavano le armate confederate. Se il ridotto ed il promontorio
fossero venuti in potestà dei francesi, le armate sarebbero state
condotte all'ultimo sterminio, se presto non fossero fuggite. Il
generale di Francia pose principalmente l'animo ad assaltar il ridotto,
e per procedere con arte militare in un'opera di tanta difficoltà,
divise le veci degli assaltatori per modo che una schiera facesse le
viste di assaltarlo di fronte, mentre le due altre girando, e salendo
per sentieri scoscesi ed aspri, gli riuscivano a' fianchi, ed alle
spalle.

Nel tempo medesimo per tentar la fortuna anche in altre parti, e perchè
i confederati, avendo a risguardarsi da ogni lato, non potessero mandar
soccorsi al ridotto, il generale repubblicano ordinava un assalto su
tutta la frontiera dei posti tenuti dal nemico. Così a destra Dugommier
medesimo guidava i più valenti soldati contro il gran ridotto Inglese,
Mouret assaltava quello del forte Malbousquet, Garnier quelli dei forti,
che dominano il rivo Laz. A sinistra Lapoype faceva uno sforzo contro il
monte Farone, e Laharpe contro le batterìe, che dal capo Bron
fulminavano l'entrata del seno.

Adunque essendo in tal modo ogni cosa in pronto, il dì quattordici
decembre i Francesi si avviavano all'assalto. Gli alleati, che sapevano
che da quel fatto doveva risultare non solo la conservazione, o la
perdita di Tolone, ma ancora la riputazione dell'armi e l'acquisto
d'Italia, con grandissimo ardire gli aspettavano. Feroce fu l'assalto,
feroce anche la difesa; la fortuna si mescolò spesso col valore; ora
prevaleva la furia al coraggio, ora il coraggio alla furia; ora la
sicurtà dei luoghi faceva inclinare le sorti a favor degli assaltati,
ora l'audacia per verità non credibile, se non fosse vera, le voltava a
favor degli assaltatori: stette un pezzo dubbia la battaglia; già le
difese erano lacere dall'un canto, già dall'altro i gioghi dei monti, ed
i parapetti delle batterìe Inglesi apparivano cospersi di cadaveri
Francesi, e non ostante non cessava l'ostinazione delle parti; che anzi
i sangui, che ribollivano, rendevano gli uomini più accaniti, e
continuamente si dava mano al tuonare, al ributtare, al ferire da presso
e da lontano. Prevalse la fortuna di Francia. Mouret e Garnier si
facevano a viva forza strada nei due forti di Sant'Antonio, e di
Malbousquet, cacciatine gli alleati, che si ritirarono frettolosamente.
Lapoype impadronissi del monte e del forte Farone; il che fu cagione,
che il nemico, vuotò incontanente i forti inferiori di Lartigue, e di
Santa Caterina, esposti alla furia delle cannonate del forte Farone.
Finalmente Laharpe, dopo un durissimo incontro di cinque ore, cacciò di
forza gli avversarj dal capo Bron, e gli costrinse a fuggire nel forte
Lamalgue.

Al ridotto del promontorio, dal cui conquisto dipendeva tutto l'esito
del fatto, si combatteva tuttavìa asprissimamente. Nè la difficoltà de'
luoghi, nè la spessezza dei tiri del nemico non poterono tanto impedire
i Francesi, che non salissero sino al sito erto, in cui era posto. Tre
volte entrarono per le cannoniere fulminanti, tre volte ne furono, pel
bersaglio di un piccolo ridotto interno munito d'artiglierìe, con
grandissima strage loro risospinti. Finalmente alla quarta entrati per
le cannoniere medesime, e superato anche col medesimo impeto il piccolo
ridotto, riuscirono vincitori di quel fondamento principalissimo di
tutti i disegni. I difensori, la più parte uccisi; i superstiti si
ritirarono a mala pena laceri e sanguinosi chi alla città, e chi alle
navi.

La espugnazione dei forti, massimamente quella del ridotto, rendeva
impossibile agli alleati il tenere più lungamente Tolone; conciossiachè
i repubblicani potevano fulminarvi dentro, e spazzando i due seni
sperperare all'estremo le flotte confederate. Deliberaronsi a vuotare;
ma prima vollero fare tutto quel maggior male che poterono. Posto mano
adunque alle faci appiccarono il fuoco alle navi che non potevano
trasportar con loro, ed a tutte le opere preziose di marinerìa, di cui
Tolone abbondava. In questo Sidney Smith, uomo più atto alle imprese
rischievoli, che alle grandi, con molta industria ed attività si
adoperava. Ardevano le navi, ardevano le armerìe, ardevano gli arsenali;
nella città medesima le case ardevano. Breve ora distruggeva opere, cui
l'industria umana aveva penato lungo tempo a compire. In tanta
confusione traevano continuamente le artiglierìe repubblicane sì da
palla che da bomba con orribile fracasso, ed accrescevano terrore ad una
catastrofe già per se stessa tanto terribile.

Ma compassionevole spettacolo era quello dei Tolonesi, i quali costretti
ad abbandonare la patria loro per non cader nelle mani di gente
sdegnata, accorrevano in tutta fretta alle navi, conducendo con esso
loro le donne, i fanciulli, e le suppellettili più preziose, che in
tanto precipizio avevano potuto raccorre. Tra questi alcuni annegavano
per la fretta, altri erano straziati dalle artiglierìe dei loro
compatriotti, o da quelle degli Inglesi. Così tra il fuoco, il fumo, il
tuonare, lo scompiglio delle navi, che andavano e venivano, le minacce
dei soldati da terra che fuggivano, lo strepito dei soldati da mare, che
volevano metter ordine e regola dov'era disordine e confusione, le grida
disperate di coloro che si spatriavano, era un dolore, un terrore, una
miseria, che si possono meglio con la mente immaginare, che con le
parole descrivere. Dieci mila Tolonesi disperando della pietà del
vincitore, accettato l'esiglio, si ricoveravano alle navi, non sapendo
nè dove, nè quando avessero a terminarsi le miserie loro. Tre giorni e
tre notti durò la lagrimevole tragedia. Finalmente le flotte
confederate, sotto la tutela del forte Lamalgue, nel quale avevano
lasciato presidio per proteggere la ritirata, tirandosi dietro le navi
rapite di Francia i giorni diciotto e diecinove decembre, si
ricoverarono nelle vicine isole Iere, che sono le antiche Stecadi. Il
giorno venti poi, e poichè tutti si erano ridotti a salvamento, vuotato
anche il forte Lamalgue, lasciarono la misera terra intieramente a
discrezione dei repubblicani: entraronvi fieri, e minacciosi.

Arsero nell'incendio Tolonese acceso dagl'Inglesi quindeci navi grosse
di fila, il Tuonante, il Fortunato, il Centauro, il Commercio di
Bordeaux, il Destino, il Giglio, l'Eroe, il Temistocle, il
Duguai-Trouvin, il Trionfante, il Sufficiente, il Mercurio, la Corona,
il Conquistatore, il Dittatore. Arsero sei fregate, la Seria, la
Coraggiosa, l'Ifigenìa, l'Alerta, l'Iride, il Montereale, con molti
altri legni minori. Rapirono, e s'appropriarono gl'Inglesi la
grossissima nave di centoventi cannoni chiamata il Commercio di
Marsiglia, col Pompeo, ed il Potente, l'uno e l'altro di
settantaquattro, e con le fregate la Perla, l'Aretusa, l'Aurora, il
Topazzo, e non pochi altri legni minori.

I Sardi se ne portarono la fregata l'Alceste, i Napolitani il brigantino
l'Imbroglio, gli Spagnuoli la piccola Aurora, esile preda a comparazione
di quella d'Inghilterra.

Queste furono le spoglie di Tolone rapite dagli alleati. E non era poco
per l'Inghilterra l'aver distrutto il navilio di una nazione emola, che
ai tempi floridi aveva combattuto con lei dell'imperio del mari, e che
tuttavìa avrebbe potuto tener in pendente la fortuna del Mediterraneo.
Così perì Tolone, città nobile, e ricca, e sede principale della
marinerìa Francese. A tali strette conducono le discordie civili, e gli
ajuti forestieri. Ma in queste cose l'esperienza non è fruttuosa, perchè
elle si giudicano con lo spirito di parte, che sempre inganna, non con
l'amore della verità, che solo conduce alle opere vantaggiose.

Rimasero nel porto o perchè non fossero capaci al mareggiare, o perchè
la paura in quel tramestìo di fuga abbia superato nei vinti il desiderio
della rapina, e della distruzione, le navi il Delfino reale di
centoventi cannoni, la Linguadoca di ottanta, il Generoso, il Censore,
il Guerriero, il Sovrano, tutte di settantaquattro.

I rappresentanti del popolo Barras, Freron, Robespierre giovane, e
Saliceti scrissero il dì ventuno decembre al consesso nazionale, essere
Tolone in potestà della repubblica.




LIBRO QUARTO

SOMMARIO

      Partiti presi dagli alleati pei fatti di Lione e di Tolone.
      Trattato concluso a Valenziana il dì ventitre maggio 1794 fra
      l'imperatore d'Alemagna, e il re di Sardegna. Assalti dati dai
      Francesi a tutte le cime delle Alpi, ed invasione per essi
      della riviera di Ponente. Prosperi successi delle loro armi.
      Tutti i passi, ed il forte di Saorgio vengono in lor potere.
      Congiure in Piemonte; lodi dei magistrati di questo paese.
      Deliberazioni del re per ovviare ai pericoli presenti.
      Preparamenti guerrieri, e congiure di Napoli. Anche il
      pontefice si mette sull'armi. Deliberazioni di Venezia per
      l'invasione del Genovesato. Il conte Rocco San Fermo mandato
      dai Veneziani a Basilea, e con qual fine. Il conte di
      Provenza, sotto nome di conte di Lilla, arriva a Verona. Sua
      condotta, e procedere dei Veneziani verso di lui. Lallemand
      ministro di Francia a Venezia. Genova bloccata dagl'Inglesi.
      Costituzione politica data dagl'Inglesi alla Corsica. I Corsi
      coi loro corsari fanno un danno inestimabile ai Genovesi.
      Querele dei danneggiati, e deliberazioni dell'Inghilterra in
      questo proposito. Battaglia del Dego combattuta il dì ventuno
      settembre 1794.


L'infelice riuscita delle due imprese di Lione, e di Tolone, la cattiva
prova fatta dai Marsigliesi e la poca dipendenza che trovavano nelle
regioni del Rodano superiore i seguaci del re, dimostrarono ai
confederati quanto fosse fallace l'opinione loro di avere nei movimenti
delle popolazioni, e nell'efficacia del nome reale un principale
appoggio ai disegni, che si avevano posto in mente di voler mandare ad
esecuzione. Però si persuasero facilmente, che non nelle parole, ma nei
fatti, non nelle armi altrui, ma nelle proprie dovevano fondare le loro
speranze. Tal era diventato l'ardore degli animi in Francia, e tanto vi
erano le menti stravolte, che il parlar loro in nome del re, il che era
cagione una volta che obbedissero volonterosamente, ora a maggior
rabbia, ed a maggiore disubbidienza gli concitasse. E siccome era
divenuto necessario, che si cambiassero i mezzi di far loro guerra, così
ancora si vedeva, che si dovevano cambiar i fini della medesima: poichè
se gridare il nome del re, in vece di giovare, nuoceva, era vano il
conquistar le terre in nome di lui. Ciò diè maggior incentivo
all'appetito di conquistar per se, e di farsi proprio quello d'altrui.
Pareva necessario torre per la risecazione di territorj forza ad una
nazione potente per se stessa, potentissima per concitazione. Questi
pensieri si rivolgevano per la mente i confederati, i quali finalmente
vennero in questa risoluzione, che quello che in Francia si
conquistasse, con certe condizioni si serbasse. Così la guerra, che
prima era solamente politica, cambiava di natura, diventando guerra
politica e territoriale. Non appartiene alla materia di queste storie il
raccontare ciò, che i principi si deliberassero rispetto alle provincie
orientali, e settentrionali della Francia; bensì diremo quanto
l'imperatore d'Austria, ed il re di Sardegna accordassero fra di loro
per fare, che non per un nome, che era oggimai vano, ma per una sostanza
in utile loro combattessero. Eransi, già fin da quando si era combattuto
così infelicemente in Provenza e nel Lionese per le armi regie ed
imperiali, introdotte alcune pratiche molto segrete, il cui fine era di
trattare un accordo, per cui si venisse a definire, quali parti
dovessero cadere in potestà dell'uno o dell'altro, delle province
conquistate in Francia. Perciò dopo molti e lunghi negoziati fu concluso
in Valenziana il dì ventitrè di maggio del presente anno tra il barone
di Thugut per parte dell'Austria, ed il marchese di Albarey per parte
della Sardegna un trattato, in virtù del quale si convenne, come
principio irrevocabile, che tutte le conquiste, che dalla parte
dell'Italia si facessero dalle armi imperiali e regie sulla Francia, e
che alla pace si conservassero, in due parti uguali si dividessero, e
che la valuta di quella che toccasse all'imperatore, si compensasse per
la restituzione, che a lui farebbe il re di una parte proporzionata dei
distretti successivamente smembrati dal Milanese; ovvero, se una tale
condizione non piacesse, che ogni conquista qualsivoglia, senza
eccettuarne veruna, che dalla parte medesima d'Italia si facesse a'
danni della Francia, alla pace le si restituisse, ed in tal caso ella si
obbligasse a pagare una somma proporzionata di denaro in compenso delle
spese della guerra fatta dalla parte d'Italia, e che tal somma per ugual
porzione fra le due corti si spartisse; che al finire d'agosto, al più
tardi, le due corti si risolvessero per l'uno, o per l'altro membro
dell'alternativa sopraddetta, dichiarando amendue volere aver più ferma
e rata la parte che fosse scelta, e che inoltre nel tempo medesimo un
modo giusto, ed un temperamento buono e leale si trovasse, per valutare
le conquiste da farsi e da serbarsi, a fine di proporzionar loro le
restituzioni da eseguirsi dal re dal lato del Milanese: prometteva il re
di fare ogni maggiore sforzo, e dal canto suo prometteva l'imperatore di
mandare in Italia il più gran numero di genti che potesse, oltre le
ausiliarie, che fin dal principio della guerra aveva mandato a
congiungersi con l'esercito reale in Piemonte; che i due eserciti
unitamente, e coi medesimi consigli combattessero; che quello del re
intendesse specialmente alla difesa dei monti e dei passi, tanto verso
la Savoja quanto verso il contado di Nizza; che le genti imperiali non
si spartissero in piccole schiere, ma stessero congiunte in un grosso
corpo, sempre pronto ad operare fortemente, e ad assaltare, congiuntosi
con l'esercito regio, il nemico ove questi arrivasse ad aprirsi il varco
in Piemonte; e che finalmente il medesimo esercito imperiale mettesse
mano, per prima cosa, e innanzi che si conducesse in Piemonte, ad
arrestar il nemico sulla riviera di Genova, a fine di guarentire ed
assicurare il Milanese; fosse il barone Devins generalissimo tanto di
questo corpo di truppe imperiali, quanto di quello che già militava in
Piemonte; avesse l'arciduca, governator generale della Lombardìa
Austriaca, facoltà di trattare, ed accordare immediatamente tutto quanto
all'esecuzione del presente trattato si appartenesse, e di spiegare ogni
cosa, e di rimuovere gli ostacoli che fossero per difficoltare
l'impresa.

I Francesi, i quali per la propagazione delle opinioni loro avevano
entrature segrete nelle pratiche più recondite dei principi, avevano
subodorato quello di che si trattava, e però si deliberarono di
prevenire con la solita celerità ed impeto le risoluzioni degli alleati.
Sapevano, che era grande il timore messo nei nemici loro dalle tanto
gagliarde espugnazioni di Lione e di Tolone, e si risolvettero ad
approfittarsene, mentre n'era fresca la impressione. Potevano inoltre
prevalersi dell'esercito vittorioso di Tolone, che su quelle prime
caldezze si credeva capace di conquistare il mondo, non che il Piemonte
e l'Italia. Non ignoravano altresì che gli alleati, non s'aspettando
quel terribile rincalzo di Tolone, anzi promettendo a se medesimi da
quell'impresa frutti maravigliosi, non avevano ragunato forze
sufficienti a poter resistere all'impeto ajutato dalla fama. Nè era loro
nascosto, che il re di Sardegna, con memorabile semplicità
consigliandosi, e credendo che i Francesi portassero più rispetto alla
neutralità di Genova di quanto glien'avessero portato gl'Inglesi, andava
compiacendosi nel pensiero, che essi non avrebbono preso passo nel
Genovesato per assaltar i suoi stati. Per questo, se formidabili erano e
gli apparati, e le munizioni militari dalla parte della Savoja, e verso
le strade che accennano da Nizza al colle di Tenda, si trovavano, se non
aperti del tutto, certamente non sufficientemente muniti i passi, che
dal Genovesato tendono al cuore del Piemonte. Per la qual cosa la
fazione dell'occupare le terre della riviera di Ponente si appresentava
alla mente dei Francesi tanto facile quanto utile, sì per pascere
l'esercito nel paese altrui, sì per far muovere i popoli Italiani con
più vicine suggestioni, e sì finalmente per aprirsi l'adito negli stati
del re. Era parimente noto ai capi Francesi, che finchè durava la
stagione aspra, che allora correva, e che rendeva più precipitosi e più
difficili i passi dei monti a cagione delle nevi e dei ghiaccj che
gl'ingombravano, se ne vivevano i confederati a molta sicurtà in
Piemonte, non potendo recarsi nell'animo, che un nemico audacissimo
tanto fosse audace, che volesse affrontare in un cogli ostacoli posti
dagli uomini anche quelli della natura. Laonde i Francesi facilmente si
persuasero di poter acquistare una subita vittoria, passando per luoghi,
cui la neutralità pareva render sicuri, e prevenendo un nemico, che a
tempo sì inusitato non gli aspettava. Fine poi principalissimo dei
generali della repubblica era quello di occupare con questo subito
impeto le cime dei monti, e torre in tal modo al nemico quel vantaggio
ch'egli aveva, del poter combattere da luoghi alti e sicuri contro chi
veniva da luoghi più bassi.

Adunque prima che la stagione diventasse più benigna, e che il nemico si
fosse svegliato alle difese, i generali repubblicani, tanto quelli che
reggevano le genti adunate nella Savoja e nel Delfinato, quanto quelli
che custodivano la contea di Nizza, si deliberarono di fare uno sforzo
contemporaneo contro i luoghi occupati dai regj su tutta la fronte,
principiando dal piccolo San Bernardo insino alla costiera del
Mediterraneo. Ma siccome era d'uopo dall'un dei lati assalire i posti
occupati dal nemico, dall'altro entrare nel territorio di una potenza
neutrale, così là usarono le armi, e quà le persuasioni; le une e le
altre mezzi ugualmente efficaci per arrivare ai fini loro. Abbiamo già
raccontato con quanto sdegno fossero state ricevute dal governo Francese
le novelle dell'attentato commesso dagl'Inglesi contro i Francesi nel
porto di Genova, e le minacce con le quali ei proruppe, non solamente
contro gl'Inglesi per aver fatto, ma ancora contro il governo Genovese
per aver lasciato fare. La repubblica di Genova si era composta per
questo fatto in quattro milioni di tornesi, pagabili per metà
nell'erario nazionale a Parigi, e per l'altra metà nella cassa
dell'esercito d'Italia. Così sedate le ire, e restituita la buona
amicizia fra le due repubbliche, volendo i Francesi usare la opportunità
del territorio Genovese per assaltare gli stati del re, cercarono di
coonestare il disegno loro con un adeguato manifesto. Scrivevano da
Nizza i rappresentanti del popolo Robespierre giovane, Ricard e Saliceti
il dì trenta marzo, sapere il popolo Francese, che i tiranni suoi nemici
avevano deliberato d'impossessarsi degli stati di Genova per mettergli
sotto il dominio del despoto del Piemonte, perché avesse passo ad
assaltare il territorio della repubblica; essere pertanto obbligato per
rispetto alla propria salute, e per prevenire i disegni del nemico, di
passare con l'esercito sulle terre del Genovesato; nonostante non voler
i Francesi imitare i vili Inglesi, uccisori di gente inerme nel porto di
Genova; voler anzi portar rispetto ad ogni cosa, e serbare in tutto le
obbligazioni della neutralità; vivessero pur sicuri i Genovesi dai
repubblicani soldati; la continenza loro farebbe fede, che il passare
era per essi necessità, non abuso di forza.

A queste benigne parole succedevano bentosto apparati terribili. Erano i
Francesi ragunati in numero di ben sedici mila, sotto la condotta del
generale Dumorbion, verso il principio d'aprile, nel territorio di
Mentone, città del principato di Monaco, vicina all'estremo confine del
Genovesato; e non volendo più porre tempo in mezzo a colorire i disegni
loro, mandarono la notte del sei dello stesso mese il generale Arena a
Ventimiglia, dicendo al governatore, che la Francia chiedeva, che le si
consentisse il passo, che l'esercito della repubblica già si avvicinava,
che presto comparirebbe sotto le mura di Ventimiglia. A queste
intimazioni rispondeva il governatore Spinola, protestando della violata
neutralità, ma vano era il protestare contro una risoluzione
irrevocabile presa da chi più poteva. Compariva per la prima volta il dì
sei aprile sul territorio Italiano l'esercito repubblicano di Francia in
aspetto squallido e misero, ma con sembiante magnanimo, e quale si
conviene ai vincitori. Precedeva Arena con la vanguardia, a cui teneva
dietro col retroguardo il generale Massena, destinato dai cieli a
sollevarsi dai più bassi gradi della milizia ai più sublimi, ed a
divenir uno dei più periti e famosi capitani, che abbiano acquistato
nome nelle storie. Occupata la città di Ventimiglia, i repubblicani per
viemmeglio assicurarsi, posero un presidio nel castello; al quale atto,
essendo piuttosto da nemico che da amico, ed oltrepassando i limiti del
passo, caldamente, ma invano s'era opposto il governatore Genovese: ma
avendone poscia fatto forti querele coi rappresentanti Robespierre e
Saliceti, ritirossene il presidio Francese, lasciando di nuovo il
castello in potestà dei Genovesi.

Intanto proseguendo i Francesi la impresa loro, una parte voltatasi a
sinistra, s'impossessava del marchesato di Dolceacqua, cacciatone un
piccolo presidio Piemontese che vi stava a guardia, l'altra marciando
sul littorale s'incamminava alla volta di San Remo col pensiero di andar
ad occupare Oneglia; il che era il principal fine di questa fazione. Al
tempo medesimo un'altra grossa schiera, salendo per quei monti alti e
dirupati, aveva cacciato i Piemontesi dal colle delle Forche, ed anche
occupato le vicine alture di Dolceacqua, per le quali si apre una
strada, quantunque molto stretta ed alpestre, verso Saorgio. Nè contenti
a questo i Francesi, muovendosi sulla stanca di Nizza, si erano fatti
padroni di tutti i posti fin oltre Breglio, i quali erano come i primi
propugnacoli a guarentire l'importante fortezza di Saorgio. Lo stesso
colle di Raus, dove le genti regie avevano, non era ancora scorso un
anno, combattendo con molto valore acquistato una gloriosa vittoria,
veniva in poter dei vincitori, per modo che Saorgio, perdute tutte le
difese esteriori, si trovava esposto ad essere assalito da vicino. Non
ostante, essendo forte per natura e per arte, assai ardua fatica sarebbe
riuscita ai repubblicani quella d'impadronirsene per oppugnazione con
assaltarlo da fronte.

Mentre in tale guisa stava Saorgio in grave pericolo, marciavano i
repubblicani sul lido verso Oneglia. Era Oneglia un posto di non poca
importanza; annidavano in quel porto corsari arditissimi, che
interrompevano i traffichi di mare con grave danno dei Francesi
alloggiati in Nizza, che niun altro mezzo avevano di vettovagliarsi se
non per le navi Genovesi, che loro portavano i fromenti. Oltre a questo
la strada non era nè lunga, nè difficile per andar ad assaltare Ormea e
Garessio, terre grosse, per le quali si apre l'adito alle pianure del
Piemonte. Finalmente era Oneglia il solo spiraglio che fosse rimasto al
re di Sardegna, a poter comunicare prontamente e sicuramente
coll'Inghilterra, massimamente con le flotte Inglesi, che già erano, o
fra breve si aspettavano nelle acque del Mediterraneo. Sapevano queste
cose coloro che reggevano le armi regie, e perciò avevano risoluto di
fare una testa grossa sulle alture di Sant'Agata. Radunato tutto quel
maggior numero di genti che per loro si poteva in tanta pressa, e poste
le artiglierìe nei luoghi più opportuni, aspettavano con animo costante
l'affronto. Ma nè il numero dei soldati, nè i provvedimenti militari
erano tali, che potessero arrestare il corso ad un nemico che
sopravvanzava per la moltitudine, ed era fatto più audace per le
vittorie. La battaglia fu aspra. I Francesi partiti da San Remo, ed
occupato Porto Maurizio, salivano all'erta di Sant'Agata con ardore
inestimabile; non meno forte fu la resistenza dei Piemontesi, massime
delle artiglierìe, le quali traendo a punto fermo facevano una strage
incredibile nelle file dei Francesi. Questi, veduto il danno, e stimando
che nissun altro modo avevano di espugnare quel forte posto, che la
celerità, spintisi avanti prontissimamente, e condotti alcuni pezzi
d'artiglierìe minute in luoghi prima creduti inaccessibili, e traendo a
scheggie contro i Piemontesi, che ancor essi fulminavano nella stessa
forma, tanto fecero, che questi, soppressati dal numero, e sorpresi
all'ardire del nemico, si ritirarono non senza qualche disordine da quel
sito eminente, che con molto valore avevano difeso. Poscia squadronatisi
di nuovo si ridussero al ponte di Nava, lasciando Oneglia, che più non
si poteva difendere, aperta all'impeto del vincitore. Gli abitatori
mossi dal romore delle armi, e nei quali la ricordanza delle uccisioni e
dei saccheggi fatti ai tempi di Truguet, aveva messo un grandissimo
spavento, lasciata la città abbandonata e deserta, si erano ritirati ai
luoghi alpestri e chiusi. Vi entrarono i repubblicani, e quì per fare
testimonianza al vero, è debito nostro il raccontare come, modestamente
governandosi, e' si astennero dal por mano nelle sostanze altrui,
portarono rispetto alle cose sacre, e nissun segno dando nè della
petulanza repubblicana, nè dell'insolenza militare, acquistarono nome
d'uomini moderati e civili. La qual cosa tanto è più da notarsi, quanto
a quei tempi in Francia correvano esempj degni di ogni più truculenta
barbarie, ed essi medesimi si trovavano allo stremo di ogni fornimento
al vivere umano necessario. Trovarono in Oneglia dodici bocche da fuoco,
magazzini pieni di vettovaglia, bestie da soma a poter servire ai
bisogni loro in quelle guerre alpestri. Pubblicarono che i fuggitivi si
ripatriassero sotto pena di confisca, promettendo a tutti, che
tornassero, intiera sicurezza nelle persone e nelle proprietà. Nè
contenti alla possessione di Oneglia, spedivano una quadriglia di
soldati ad impossessarsi di Loano, terra anch'essa con piccolo porto
situata in su quella marina, ed appartenente al re di Sardegna.

Quantunque questa fazione fosse d'importanza per le bisogne loro verso
il mare, non bastava però a compire l'altro disegno d'impadronirsi dei
sommi gioghi dei monti, ed a seminar terrore con più vicina presenza
nelle pianure del Piemonte. S'accorgevano, siccome quelli che esperti
erano ed avveduti, che insino a tanto che quelle altissime cime fossero
in mano dei regj, e massime il ponte di Nava, passo forte, al quale si
erano attestati con munirlo di trincee e di artiglierìe, la vittoria
conseguita non avrebbe avuto il suo compimento. Erano oltreacciò accorsi
a difendere quel passo quindeci centinaja di Austriaci pronti a
mostrare, poichè il male già si avvicinava, che l'ajuto loro verso un
alleato generoso, i cui stati oggimai ardevano, era più che di parole.
Massena, già vincitore di Sant'Agata e di Oneglia, fu destinato a questa
fazione. Andò all'assalto del ponte di Nava con ottomila soldati scelti,
e tanto, e così subito fu l'impeto loro, che nè i luoghi, oltre ogni
dire difficili, nè le trincee fatte dai regj, nè le artiglierìe loro
governate con molta maestrìa, poterono operare che i repubblicani non
riuscissero vincitori. Questo fatto dimostrò, che nè i Piemontesi, nè
gli Austriaci, quantunque forti e valorosi soldati fossero, non erano
ancor usi a quegli assalti così subiti, ed a quelle battaglie da
disperati. Ne nacque in loro uno sbigottimento di cattivo augurio, e
tanto terrore nelle popolazioni, che pensarono meglio a salvar le
persone, che le masserizie; le terre restarono quasi deserte. Massena,
per non dar respitto, e per far parere la cosa più grave ancora che non
era, mandò fuori un bando coi soliti blandimenti e minacce: Piemontesi,
dicendo, ecco che son vicini a voi gl'invincibili repubblicani di
Francia; non conoscono essi altri nemici, che quelli della libertà;
levatevi dal collo il giogo del vostro tiranno: così vi avremo in luogo
di fratelli; quando no, vi tratteremo da schiavi: rispondetemi, e tosto
al campo. Questi incentivi di Massena, sebbene ei fosse uomo da fare più
che non diceva, non partorirono effetti di sorte alcuna, perchè i
soldati regj non gl'intendevano, e le popolazioni non gli sapevano, gli
uni e le altre erano fedeli.

Superato il ponte di Nava, corsero i repubblicani contro il borgo di
Ormea, che abbandonato dai difensori, venne in potere degli assalitori;
trovaronvi dodici pezzi d'artiglierìa grossa piemontese, dieci di bronzo
gittati ai tempi di Luigi decimoquarto, tre mila archibusi, munizioni, e
fornimenti da guerra in proporzione, con sei mila mine di fromenti,
molto riso e farine destinate all'uso dell'esercito. Di singolare
utilità pel vestire dei soldati, riuscì ai repubblicani la quantità di
panni lavorati trovati in Ormea: undeci centinaja di prigionieri resero
più cospicua questa vittoria. Più di cento fuggitivi dell'esercito
repubblicano, ritornando alle insegne proprie, se ne andarono a Nizza.
Seguitarono Garessio e Bagnasco la fortuna del vincitore, sicchè altro
impedimento non restava a superarsi dai repubblicani, oramai penetrati
nella valle del Tanaro, perchè non si spandessero in Piemonte, che la
fortezza di Ceva, alla quale fecero la intimazione. Il generale
Argenteau, che la governava, rispose, volerla difendere sino
all'estremo.

I Francesi conquistata Oneglia ed i luoghi importanti, pei quali
potevano andar a ferire il cuore del Piemonte, pensarono ad assicurarsi
di altri posti di uguale momento, sì per dar timore da diverse parti al
nemico, e sì per assicurarsi la possessione di quello che già avevano
conquistato. Nel che mostrarono tanta perizia nelle cose militari, e
tanto ardimento, che l'Europa ne restò piena di maraviglia e di terrore.
Imperciocchè non solo fu loro d'uopo combattere con soldati valorosi, ma
ancora con le nevi, coi ghiacci, con le rupi, coi precipizj, in tempi
asprissimi per la stagione. Opera non solo ardua, ma impossibile si
credeva quella di superare il piccolo San Bernardo, non che ai tempi
invernali, nella stagione propizia. Ma non si ristarono gli audaci
repubblicani: prima del terminar d'aprile, il generale Bagdelone, dopo
di aver serenato due giorni sulle nevi delle più alte cime dei monti,
con soldati disposti a morire di disagio, non che di ferite, piuttosto
che non arrivare ai fini loro, assaltò improvvisamente tre forti
ridotti, che i Piemontesi avevano construtto sul monte Valesano a difesa
del sommo giogo del San Bernardo, e dopo breve contrasto se ne
impadroniva; i regj a tutt'altro pensando fuori che a questo, se n'erano
stati a poco buona guardia. I repubblicani intanto insignoritisi delle
artiglierìe che munivano i tre ridotti, le voltarono contro la cappella
del San Bernardo, dove i regj avevano il campo più grosso, e facevano le
viste di fulminarla. Fu forza allora ai Piemontesi di ritirarsi,
lasciando in mano dei nemici un sito, che fu prima perduto, che si
pensasse che si potesse perdere. Nè i Francesi arrestarono il corso
loro; anzi spingendosi avanti, cacciarono a furia i Piemontesi all'ingiù
di quelle rupi sin più là della Tuile, della quale s'impadronirono. Per
questo moto fu messa in sentore tutta la valle d'Aosta, e già si temeva
della capitale della provincia. In quel mentre accorse prontamente il
duca di Monferrato, che dopo di aver raccolte con se tutte le milizie, e
tutte le genti regolari che in sì grave tumulto potè, e spintosi avanti,
frenò il corso alle cose che precipitavano. Certamente nissuna fazione
fra tante, e tutte audacissime, che le guerre dei nostri tempi
offerirono, nissuna più audace, nissuna più pericolosa di questa
tentossi o compissi; e sebbene sia stata fatta con pochi, e contro pochi
soldati, ed in luoghi ristrettissimi, non debbono negarsi a chi la
condusse, le prime e le più principali lodi di guerra.

Tentarono nel medesimo tempo, e pei medesimi motivi i repubblicani
parecchie altre fazioni nelle Alpi. Varcarono, non arrestati nè dai
turbini, nè dalle nevi altissime, il monte della Croce, e riuscendo
all'improvviso sopra il forte di Mirabocco difeso da pochi invalidi, se
ne impadronirono facilmente. Poscia scendendo per la valle di Lucerna,
occuparono Bobbio, ed altre terra superiori della medesima valle,
minacciando Pinerolo di prossimo assalto. Ma anche quì si fecero dal
governo le convenevoli provvisioni, per modo che assaliti valorosamente
i Francesi dai regj nella terra del Villars, furono costretti a
ritirarsi ai sommi gioghi. Passato altresì il monte Ginevra, si calarono
sino a Cesana, e s'insignorirono della grossa terra d'Oulx, dove posero
una taglia enorme; ma dopo di aver presentito la fortezza d'Icilia, che
si trovava munitissima, si ritirarono di nuovo ai luoghi alti e
scoscesi, contenti allo aver romoreggiato con l'armi loro per quelle
valli alpestri, ed allo aver fatto diversione efficace alla guerra di
Oneglia. Con la medesima fortuna sforzarono il colle dell'Argentiera ed
il passo delle Barricate, pel quale si apre l'adito nella valle della
Stura. Fu questa fazione di non poca utilità alle genti di Francia,
perchè per lei si spianò la strada all'esercito d'Italia a poter
comunicare con quello dell'Alpi.

Il fatto d'armi di maggior rilievo e per la sua grandezza, e pel valore
mostrato da ambe le parti, successe sulle altissime cime del monte
Cenisio. Appunto, e principalmente per facilitarne la vittoria, avevano
i Francesi dato con forza a sinistra nel piccolo San Bernardo, a destra
nei monti Ginevra, della Croce, e dell'Argentiera. Trovasi il sommo
vertice del Moncenisio, là dove si spartono le acque tra il Rodano ed il
Po, situato a quella estremità della sua pianura, che guarda la Savoja.
Ivi una eminenza, quale sbarra, si distende dall'un lato e dall'altro, a
sinistra, dalla Savoja guardando, insino ad un greppo di monti
asprissimi ed altissimi, a destra insino ad un borro profondo ingombro
di pini e di altri alberi alpestri, e poscia precipitando con somma
ripidezza sino a Laneburgo, fa quella via molto erta e precipitosa a chi
sale da quella prima terra della Savoja verso il sommo giogo. Così il
piano del Cenisio, che va con comoda salita, a chi viene dall Italia,
sollevandosi sino a quell'estrema eminenza, giunto alla medesima si
dirupa ad un tratto verso la Savoja; il che è contrario al solito
costume delle Alpi, sempre più precipitose verso Italia, che verso
Francia. Avevano i Piemontesi munito quell'eminenza con molte e grosse
artiglierìe, e con trincee, e con ridotti. Tre principalissimi
massimamente parevano rendere sicuro quel passo, dei quali uno chiamato
dei Rivetti guardava il borro; il secondo detto della Ramassa, e che
stava in mezzo, s'affacciava alla salita della Ramassa, che è la strada
solita a farsi dai viaggiatori; finalmente il terzo posto alla destra
de' regj, il quale, avuto il nome di un valente generale Italiano, che
militava ai soldi dell'Austria, chiamavasi ridotto di Strasoldo, aveva
le bocche delle sue artiglierìe volte verso una selva di spessi e folti
virgulti, che poteva da quella parte facilitare la salita agli
assalitori. Erano tutti questi posti presidiati da soldati agguerriti, e
da cannonieri abilissimi. Tutti avevano gran fede nel barone Quinto,
soldato di molto valore e di pruovata sperienza, che gli governava: così
il luogo, l'arte ed il valore promettevano la vittoria. Ma i Francesi
soliti a quei tempi a tentare piuttosto l'impossibile che il difficile,
erano confidenti di riuscirne con vantaggio. Il generale Dumas, capitano
eccellente, ed assai pratico delle guerre dei monti, fatto convenire a
Laneburgo una schiera di soldati pronti a mettersi a qualunque più
pericoloso cimento, gli aveva provveduti di quanto era richiesto a far
riuscire vittoriosa la repubblica da quel terribile incontro. Era corsa
la stagione sin verso la metà di maggio: in sul finir del giorno,
perciocchè splendeva la luna, givano i repubblicani all'assalto divisi
in tre parti. Condotta l'una da Dumas medesimo saliva per la strada
maestra per affrontar il ridotto della Ramassa, la seconda guidata dal
capitano Cherbin si andava volteggiando per la selva dei pini
coll'intento di riuscire addosso al ridotto dei Rivetti, e finalmente la
terza governata da Bagdelone, tanto chiaro per la fresca vittoria del
San Bernardo, passando per gli sterpi e pei virgulti, si avvicinava al
ridotto Strasoldo. Non così tosto i regj si accorsero dello
approssimarsi del nemico, che diedero mano a trarre con l'artiglierìe, e
con l'archibuserìa. Ne nacque in mezzo a quei dirupi una battaglia
orribile, resa ancor più spaventosa per l'ombre della notte che
oscuravano le forre più basse, pel lume sinistro che spandevano ad ora
ad ora le artiglierìe, e per l'eco, che in quelle cave montagne
rispondeva orribilmente da vicino e da lontano al rimbombar loro così
spesso, e così strepitoso. I quali spavento e fracasso sempre più
crescevano, quanto più si avvicinavano i Francesi ai ridotti regj;
poichè, non isbigottiti punto dalla feroce difesa, nè dal numero dei
loro morti e feriti, sempre più s'accostavano, posponendo il non vincere
al morire. Già si combatteva da vicino ai due ridotti dei Rivetti, e
della Ramassa, e pendeva dubbia la vittoria; perchè il conte di
Clermont, che vi stava alla difesa, disposti bene ed incoraggiti i suoi
soldati, rendendo furia per furia, nè poteva vincere gli assalitori, nè
esser vinto da loro. Con pari evento e valore si combatteva al ridotto
di Strasoldo, nè si sapeva ancora a chi dovesse rimanere il dominio
dell'Alpi, quando Bagdelone con la sua squadra, uscito felicemente fuori
da tutti gl'impedimenti, massime da alcuni luoghi precipitosi, che gli
si pararono davanti strada facendo, si scoperse alle spalle del ridotto
medesimo, e diè con questa ardentissima mossa principio alla vittoria
dei suoi; imperciocchè i soldati del re, veduto eseguito ciò che
credevano impossibile, ed essere venuto il pericolo donde non
l'aspettavano e dove non avevano difesa, pensarono al ritirarsi; il
quale consiglio non fu effettuato senza qualche inviluppata nelle
schiere, mescolandosi, e crescendo secondo il solito il terrore là dov'è
deliberazione necessitata dalla forza. Superato il ridotto Strasoldo,
non vi era più speranza di poter conservare i Rivetti e la Ramassa.
Furono pertanto abbandonati con molta fretta dai difensori, pressati
impetuosamente da Cherbin e da Dumas, che già prima della rotta dei regj
a stanca, erano in procinto di entrare, superato ogni ostacolo, in quei
forti. In cotal modo le difese rizzate sull'estremo confine d'Italia
vennero in poter dei Francesi, non senza però che il valore Italiano non
avesse fatto mostra di se, e dato a vedere alle menti sane, che valore
contro valore avrebbe tenuta la bilancia in fermo, ma che valor solo non
può prevalere contro valore congiunto ad entusiasmo.

Questa vittoria riuscì ai repubblicani tanto utile e preziosa, quanto
era stata difficile e pericolosa. Per la subita ritirata dei regj
acquistarono i Francesi tutte le artiglierìe dei ridotti che erano
fioritissime, con alcune altre, che vicine stanziavano per gli scambj,
molta moschetterìa, e munizioni sì da guerra che da bocca in quantità
considerabile. Morirono pochi, rispetto alla gravità del fatto, dall'una
parte e dall'altra; circa ottocento prigionieri ornarono la vittoria dei
repubblicani. Nacquero in questa subita e confusa ritirata alcuni fatti
miserabili; perchè trovandosi fra i regj alcuni fuorusciti di Savoja, e
non potendo, o non credendo poter fuggire quella furia che loro teneva
dietro, poichè velocemente i vincitori perseguitavano i vinti,
precipitarono se stessi dalle alte rupi nei più bassi fondi, anteponendo
una morte compassionevole, ma volontaria, agli strazj che nella patria
loro sapevano contro di loro essere apparecchiati. Non fecero i Francesi
fine al perseguitare, se non quando il nemico si fu ridotto a Susa. In
tal modo la Ferriera e la Novalesa, terre poste l'una sul dorso, l'altra
alle falde del Cenisio dalla parte d'Italia, vennero a divozione dei
repubblicani; vi posarono le loro prime scolte. Perduto il Cenisio,
tutta la difesa del Piemonte per quella strada era ridotta nel forte
della Brunetta, che fondato sul vivo macigno, e provveduto d'armi e di
munizioni, era impossibile ad esser superato. Nè i Francesi si
attentarono di combatterlo; poichè contenti all'essere divenuti signori
del passo alpestre del Cenisio, ed allo aver messo spavento coll'armi
loro sulle rive della Dora Riparia, nè essendo in numero sufficiente a
poter tentare cosa d'importanza più oltre la Novalesa, se ne stettero
quieti aspettando quel che la fortuna si recasse avanti nelle altre
parti, dove ardeva la guerra.

Dalla parte della Liguria non era compiuta la vittoria dei Francesi, nè
potevano impadronirsi della sommità delle Alpi, finchè restava sotto
l'imperio del re la fortezza importante di Saorgio. Ma tal era il sito
di lei, e così sicuro per arte e per natura il luogo dov'era fondata,
che non potevano avere speranza di conquistarla per oppugnazione.
Voltarono adunque il pensiero ad insignorirsene per assedio; il che
credettero di poter conseguire facilmente, traversando i monti
asprissimi, che dividono il Genovesato dalla valle della Roja, e
scendendo ad occuparla nella parte superiore a Saorgio; perchè in tale
modo essendo chiuso l'adito alla fortezza e sotto e sopra, e mancata ai
difensori ogni speranza di soccorso, avrebbero dovuto fra breve cedere
alla necessità. I capitani del re, e fra i primi Colli, conosciuto il
pericolo, si erano ingegnati di ovviarvi con aver fortificato
diligentemente le cime di quei monti, massime il passo principale del
colle Ardente. Ivi si aspettava una sanguinosa battaglia. Infatti i
Francesi, audaci secondo il solito, e baldanzosi per le vittorie, dopo
di essere stati respinti con molto valore in un primo incontro, si
appresentarono alla batterìa il dì venzette aprile, ed incominciarono un
furiosissimo combattimento. Durò molte ore il conflitto; finalmente i
Francesi, spintisi avanti grossi ed impetuosi contro il ridotto di
Felta, che era parte delle difese rizzate sulle rive del Tanarello e
della Saccarda, se ne impadronirono; la qual cosa fu occasione che tutti
quei passi, e principalmente quello del colle Ardente, fossero ridotti
in potestà loro. Morirono in questo fatto parecchj soldati di nome, e di
valore dall'una parte e dall'altra. Nè voglio che la solita continenza
degl'Italiani, che sa qualche volta di freddezza, nel far onore agli
uomini virtuosi loro, quando le testimonianze non vengono loro dai
forestieri, tanto mi trattenga, che io non soddisfaccia ad un mio giusto
desiderio raccontando come in questo fatto fu ferito mortalmente il
capitano Maulandi, capitano che era nell'esercito regio, nel quale io
non saprei dire se fosse maggiore o il valor militare, o la modestia
civile, o l'amore dell'umanità, o l'ingegno, o la letteratura. Amico de'
miei, amico di tutti i buoni, e buono egli stesso, meritò certamente che
altro più degno storico ch'io non sono, tramandasse le sue lodi ai
posteri; ma siccome pure questa soma mi è stata accollata da chi in me
stesso può più di me, godomi bene che l'occasione mi sia porta di fare
una tal quale testimonianza al nome del buon Maulandi, confortandomi in
tal modo colla immagine di un uomo giusto e dabbene, del fastidio dello
aver a raccontare tante corruttele, e tanti vizj dell'età nostra:
avvengadiochè io mi creda, che miglior fede ch'io far non posso delle
sue virtù, faranno ai posteri gli scritti suoi pieni di spirito poetico,
di dolce amenità, di grazia tutta Oraziana. Delle opinioni correnti
pensava moderatamente. Amatore di corretta libertà, desiderava
moderazione nelle potestà supreme, ma diede volentieri e sangue e vita
alla patria, ed al re, per loro fedelmente e valorosamente combattendo.

La vittoria del colle Ardente diè campo ai Francesi di calarsi per la
via della Briga alle spalle di Saorgio sulla strada maestra che porta al
colle di Tenda, ed in tal modo quel forte, abbandonato alla larga da'
suoi difensori, e circondato da ogni parte dai nemici, fu ridotto a
difendersi con le proprie forze. Certamente, essendo munitissimo,
avrebbe potuto agevolmente difendersi insino a che la fame non
costringesse il presidio a far quello a che la forza non l'avrebbe
necessitato. Aveva Colli, ritirandosi più frettolosamente che poteva
verso il colle di Tenda, ordinato al cavaliere di Sant'Amore, comandante
della fortezza, resistesse più lungamente che potesse e non cedesse la
piazza, se non quando ne avesse avuto il comandamento da lui, perchè
l'intento suo era di ritornare con maggior nervo di forze a soccorrerla.
Ma il cavaliere, o che credesse nella occorrenza presente, e per
l'effetto dello essere i Francesi calati sulla strada maestra tra
Saorgio ed il colle di Tenda, fosse impossibile al Colli di mandargli
avviso, o per altra meno nota cagione, la dette, con patto che fossero
salve le sostanze e la vita, e sotto fede di restar prigioniero di
guerra con tutti i suoi soldati. Condotto a Torino, e quivi processato
in un con Mesmer, comandante di Mirabocco, furono entrambi condannati a
morte da un consiglio militare, e passati per le armi sulla spianata
della cittadella; col quale giudizio, se giusto, certamente anche
rigoroso, volle il governo dar terrore ai novatori, e credenza ai
popoli, che il tradimento avea procurato la vittoria al nemico.

Rimaneva ai Francesi per compir l'opera che s'impadronissero del colle
di Tenda, sommo apice dell'Alpi Marittime; nè s'indugiarono a
quest'impresa, volendo prevalersi dello scompiglio dei regj, e del
favore della vittoria. Per la qual cosa, seguitando con celerità,
assaltarono i Piemontesi, che facevano le viste di voler difendere il
colle. Prima di arrivare alle falde di questo monte, la strettura, nel
cui fondo serpeggiano la strada di Nizza e il torrente della Roja,
s'apre improvvisamente, e si allarga in una grande ampiezza.
Quest'ampiezza è chiusa dal colle di Tenda, tanto largo quanto è
l'ampiezza medesima il quale appresentandosi a guisa di tenda a chi
venendo da Nizza se ne va verso il Piemonte, ha dato il nome al monte.
Ma questo monte, quantunque assai ripido, essendo molto largo, e pieno
quà e là, massime verso i fianchi, di facili eminenze, dà comodità al
nemico che vuol salire, di pigliar posto in numerosi luoghi
successivamente; il che, dando diversi riguardi a chi sta sulla sommità
a difenderlo, rende più difficile la difesa, massime se l'assalitore,
trovandosi in numero grosso, può occupare l'uno dopo l'altro i posti
eminenti sulla faccia del colle. Ciò fecero con molta audacia e perizia
i Francesi: per questo ancora, dopo debole difesa, i Piemontesi,
abbandonata quella cresta in balìa del nemico, si ritirarono a Limone,
terra posta alle radici del colle dalla parte del Piemonte.

La conquista di Saorgio e del colle di Tenda diede in mano dei
repubblicani tutti i mezzi della guerra Alpigiana, ed altri fondamenti
non restarono alla sicurezza degli stati del re posti verso Italia, che
le fortezze situate alle sboccature delle valli. Per questo cambiossi
del tutto la condizione della guerra; perchè i repubblicani stavano
superiormente in atto d'assalitori, i regj pel contrario in atto di
difensori, ed i vantaggi che questi avevano acquistato sul principiar
della guerra di quest'anno, caddero in mano di quelli. Tanto fu
l'effetto dell'impeto dei Francesi, e dello aver preso il passo pei
territorj della repubblica Genovese.

Tutte queste fazioni molto perniziose allo stato del re, tanto maggior
terrore creavano, quanto incominciavano a pullularvi in qualche parte le
male erbe nate dai semi di Francia. Fecersi congiure contro lo stato da
uomini condotti da illusioni funeste ma che niun mezzo avevano di
arrivare ai fini loro. Presesi dei capi l'ultimo supplizio; degli altri
si giudicò più rimessamente; moderazione degna di grandissima lode in
mezzo a tanti sdegni, ed a tanti terrori. Tanto erano commendabili per
la consuetudine, sebbene imperfetti per le forme, gli ordini giudiziali
di quel regno, e tanto integri i magistrati, dappoichè Vittorio Amedeo
secondo, moderata la potenza della nobiltà, aveva ridotto le cose ad uno
stato più tollerabile di giustizia, e di equalità civile.

Vittorio, perduta la metà degli stati, e le principali difese dell'Alpi,
faceva continui provvedimenti per preservarsi dall'estrema rovina.
Avendo fede nei sudditi, ordinò che tutti, di qualunque grado o
condizione si fossero, purchè abili all'armi, avessero a procurarsi armi
e munizioni sì da guerra che da bocca per giorni quattro, e si tenessero
pronti a marciare al primo tocco di campana a martello; fossero retti, e
divisi in isquadroni da ufficiali di sperimentata capacità; se la
spedizione più di quattro giorni durasse, somministrassersi munizioni
dalle armerìe, e viveri dai magazzini del regno; i nobili ed i facoltosi
ne fornissero a chi ne mancasse; sostentasse il pubblico le famiglie
degli accorsi, ove ne abbisognassero; gli ufficiali civili stessi, se il
caso della mossa arrivasse, si unissero allo stormo; premierebbersi
coloro, che meglio avessero combattuto pel re, e per la patria.

Questo stormo, a guisa di tutte le masse di simil natura, non poteva
esser di molto momento alla vittoria; che anzi avrebbe piuttosto potuto
nuocere che giovare, se non fosse stato secondato da forti squadre di
gente stanziale usa alle guerre, ed ai pericoli. Per la qual cosa si
provvedevano di nuove reclute i reggimenti sì stabili che provinciali;
ma questi rimedj non bastavano alla salute del regno, perchè i limiti
dello stato essendo oramai molto ristretti, e le precedenti leve avendo
diradato la gioventù atta all'armi, non si sperava molto frutto. Laonde
instantemente si ricercarono i generali Austriaci, che fatti uscire
dalle stanze invernali i soldati loro, prontamente verso il Piemonte,
che pericolava, gl'indirizzassero. Il conte Oliviero Wallis, tenente
maresciallo, preposto dall'imperatore a tutte le genti che avevano le
stanze nel ducato di Milano, conformandosi alle richieste, mandò in
Piemonte sollecitamente nel mese d'aprile tutte quelle, che avevano
svernato in Pavia, Lodi, Codogno, Cremona, Bozzolo, Casalmaggiore,
Mantova, Como, e Milano, e che unite componevano un esercito di
ventimila soldati. Si sperava di poter rintuzzare con queste l'audacia
dei repubblicani, e di frenar l'impeto loro insino a tanto che un
esercito ancor più forte accorresse di Germania in Piemonte a norma del
trattato di Valenziana. Inoltre muniva il re di genti e di provvisioni
fresche la Brunetta, Fenestrelle, Demonte, Ceva, Cuneo, ed Alessandria.
Perchè poi in tanto e sì straordinario bisogno non mancassero le armi e
le munizioni, nè potendo i mezzi ordinarj supplire, ordinava, che si
raccogliesse il salnitro in tutte le case di Torino, e si portassero
alla zecca ed all'arsenale le campane non necessarie al culto. Pure il
terrore era grande. I ricchi, massime i nobili, non quelli che militando
seguitavano le insegne reali, ma gli oziosi ed i cortigiani, si
apparecchiavano, certo con poco generoso consiglio verso la patria loro,
ad andarsene in paesi stranieri, con se le cose più preziose
trasportando. Per andar all'incontro delle ignominiose fughe, mandava
fuori il re una legge, che sotto pena di confiscazione di beni le
proibiva, con questo altresì, che i beni confiscati s'incorporassero
alla corona.

Fu anche giudicato, che per prevenir le congiure, fosse necessario il
soffocarne i semi, e sbarbarne le radici. Perlochè si ordinava, che
fossero proibite tutte le adunanze segrete, anche le letterarie, ed
anche i casini; la qual ultima condizione, posta o da vero, o solo per
non dar cagione alle classi inferiori di lamentarsi, accennava ad una
congrega particolare, che faceva la nobiltà di Torino. Così in
quell'estremo frangente si preparavano le armi, si spartivano i
cittadini perchè non giurassero, si univano perchè combattessero.

Le fazioni tanto favorevoli ai Francesi diedero molto a pensare ai
governi Italiani, che prevedevano, che se i repubblicani vincendo
compiutamente, occupassero l'Italia, sarebbe nato un sovvertimento
totale per tutti; e se l'Austria ed il Piemonte vincevano, sarebbero
stati, se non preda del tutto, certamente in balìa ed in soggezione
loro. Laonde il re di Napoli si risolveva a fare maggiori sforzi in
favore dei confederati, sì per por argine contro quella piena che
minacciava l'Italia, e sì ancora per aver parte, se la fortuna si
mostrasse favorevole, nei premj della vittoria. Indirizzava alla volta
della Lombardìa, parte per terra parte per mare, diciottomila soldati
tra fanti e cavalli, acciocchè fossero presti ai bisogni della lega. Per
bastar poi al dispendio che sì considerabili apparecchiamenti
richiedevano, aveva comandato, pagassero i baroni, i nobili, ed i ricchi
centoventimila ducati al mese; il restante, per non aggravar i popoli
dell'inferior condizione, fornirebbe l'erario: pagassero i beni
ecclesiastici una tassa del sette per centinajo; portassersi alla zecca
gli ori e gli argenti delle chiese, che non fossero necessarj al culto,
obbligandosi il re a corrispondere un merito del tre e mezzo per
centinajo del valore; alcuni ordini di frati si sopprimessero; il
patrimonio loro si assegnasse all'ospedale degl'incurabili.

Erano pronte le genti a marciare verso l'Italia superiore, quando si
scoperse la congiurazione di Napoli, che tendeva, siccome portò la fama,
a cambiare il governo regio, ed a fare una rivoluzione nel regno. Questo
fatto grave in se stesso, e reso ancor più grave dalle menti
accendibili, e tanto magnificatrici dei Napolitani, trattenne le truppe,
preponendo il governo la salute propria a quella d'altrui. Si aggiunse
che i corsari sì Francesi che Algerini infestavano i littorali del
regno, con rapire i bastimenti mercantili sul mare; gli ultimi a volta a
volta sbarcavano anche sulle coste delle Calabrie per rubare, e per far
peggio eziandìo che rubare.

Anche il pontefice, che fra tutti i principi era forse quello che
procedeva con più sincerità, faceva guerrieri provvedimenti. Presidiò
con navi armate i porti del Mediterraneo, armò le fortezze, pose sui
luoghi più sospetti del littorale sufficienti guardie, ordinò magazzini,
ospedali, e nuove regole per la milizia. Essendosi poscia condotto,
siccome usava ogni anno, non interrotto il consueto pensiero dalle cure
moleste della guerra, e dai terrori che correvano, a visitare le paludi
Pontine, andò rivedendo i posti militari sulle coste per inspirare con
la gravità dell'aspetto fedeltà, e con le esortazioni coraggio ai
soldati. In questi suoi pensieri dello armare tanto più volentieri
s'infiammava, quanto più sapeva essere i repubblicani molto sdegnati
contro di lui per un fatto enorme accaduto in Roma sull'entrar dell'anno
precedente; imperciocchè un Basseville, segretario della legazione di
Francia, o per imprudenza propria, come alcuni stimano, nel voler
promuovere troppo vivamente le opinioni del tempo, di cui era infatuato,
o per un sorgere spontaneo dei Romani a cagione dell'odio che portavano
ai repubblicani, come altri credono, fu crudelmente ammazzato a furia di
popolo, con alcuni altri individui della medesima nazione. Fu incesa
anche nel medesimo fatto parte dei palazzi dell'Accademia di Francia, e
del console Francese. Quantunque il governo pontificio non vi avesse
colpa, e che anzi avesse fatto in quel subito accidente quanto per lui
si era potuto per frenare la rabbia di chi voleva contaminar Roma con un
sì grave misfatto, importava ai repubblicani che glielo imputassero, e
da lui alla ferocia del Romano governo argomentando, protestavano di
volerne fare condegna vendetta.

Non così tosto pervennero in Venezia le novelle delle prime vittorie dei
repubblicani sull'Alpi, e del loro ingresso nel territorio Genovese, i
capi del governo, veduto avvicinarsi il pericolo, tennero fra di loro
molte consulte per deliberare quello che fosse a farsi in una occorrenza
di tanta importanza, contendendo aspramente tra di loro le due parti
contrarie, e quella che insisteva perchè la repubblica si armasse, e
quella che credeva più pericoloso l'armarsi, che il fidarsi. Sorse di
nuovo in senato il procurator Pesaro, al quale s'aggiunse il suo
fratello Pietro, uomo anch'egli di molta autorità, con efficacissime
parole dimostrando, essere semplicità non comportevole il prestar fede
al soave parlare di Francia, il governo della quale, se chiamando la
repubblica di Venezia sua primogenita sorella, operava gl'incantamenti
delle sirene, coi fatti poi ne avrebbe imitato il costume; che già le
Alpi erano superate, che già Italia udiva il rimbombo delle artiglierìe
barbare, che già le armi vacillavano in mano ai Piemontesi ed ai
Tedeschi; ch'era oggimai tempo di svegliarsi dall'imbelle sonno, e di
non restar più disarmati a discrezione altrui.

Sorse in senato un'aspra contesa, discrepando con parole veementi dalla
volontà del Pesaro la parte contraria, nella quale mostravano maggior
ardore Girolamo Giuliani, Antonio Ruzzini, Antonio Zeno, Zaccarìa
Valaresso, Francesco Battaglia, Alessandro Marcello primo, sclamando
tutti, che l'armarsi non era possibile, perchè l'erario era esausto, non
a tempo, perchè prima le genti forestiere sarebbero sui territorj della
repubblica, che i soldati, e l'armi pronte; inutile, perchè la massa
sarebbe di gente fresca ed inesperta, più atta a crescere disordine, che
ad allontanarlo; non aversi per la lunga pace capi di sperimentato
valore, nè potersi sperare di ottenerne dagli esteri, perchè tutti in
guerra; aversi la repubblica a ridurre in non piccole angustie, se
consentisse a discostarsi dalle prese deliberazioni. Dopo molte contese
fu vinto il partito posto dal Pesaro con centodiecinove voti favorevoli,
e sessantasette contrarj. Decretossi, chiamassersi le truppe, sì a piede
che a cavallo, dalla Dalmazia, perchè venissero ad assicurare la
Terraferma; le reclute degli Schiavoni si ordinassero, le cerne in
Istria si levassero, le leve in Terraferma per riempire i reggimenti
Italiani si facessero, le compagnìe dalle quarantotto alle cento teste,
quelle degli Schiavoni alle ottanta si accrescessero; finalmente
l'erario con le tasse si riempisse. Volle inoltre il senato, che si
rendessero sicure con le navi della repubblica le navigazioni sul golfo
infestato da corsari Africani e Francesi. A questo modo aveva il senato
prudentemente, e fortemente deliberato. Ma i savj del consiglio, ai
quali apparteneva la esecuzione del partito vinto dal Pesaro, essendo la
maggior parte di contraria sentenza, tanto fecero, scusandosi con la
penuria delle finanze, che, eccettuata una massa di settemila soldati,
nissun effetto ebbe la deliberazione del senato, sclamando sempre in
contrario il procurator Pesaro, e continuamente accusando tanto in
pubblico quanto in privato l'improvvidenza degli uomini, ed il destino
che perseguitava, senza che vi fosse speranza di salute, la sua diletta
ed infelice patria.

Intanto, come se le spie senza le armi valessero, aveva la repubblica
mandato a Basilea il conte Rocco San Fermo, acciò spiasse, e mandasse
quello che gli venisse fatto di scoprire in quella città finittima di
Francia, ed in cui concorrevano, siccome in terra neutrale, amici e
nemici di ogni sorte. San Fermo, o che fosse spaventato egli, o che
volesse spaventare gli altri, scriveva continui terrori a Venezia; che
un certo Gorani (questi è quel Gorani che scrisse i monitorj in forma di
lettere a tutti i re d'Europa) era destinato dal governo di Francia ad
essere stromento a far rivoluzione in Italia; che aveva con se sei
satelliti, pronti a fare quello, e peggio ch'ei volesse; che già questo
Gorani aveva sollevato la Polonia, e solleverebbe anche l'Italia;
ch'egli era stato cagione della congiura di Napoli; che parimente
insidiava a tutti i governi d'Italia; badassero bene a questo Gorani,
ch'era uomo da far gran cose. Aggiungeva San Fermo non so che ciance di
un Bacher, segretario della legazione Francese in Basilea; poi, che un
certo Guistendoerffer gli riferiva da Parigi, essendo stato con
Robespierre, Couthon, e quegli altri della salute pubblica, che la
Francia faceva grandissimi disegni sull'Italia; che volevano andarvi per
trovarvi grani e ricchezze; che dal Reno marcerebbero soldati all'Alpi;
che per mezzo dei loro fidati, e dell'oro sparso avevano intelligenze da
per tutto; che già aveva costato, nel novanta tre, l'Italia undici
milioni di franchi, Venezia sola trecento cinquanta mila; che costerebbe
due volte tanto nel novanta quattro, per modo che già erano a loro
obbligati personaggi di eminente condizione, e fra di loro alcuni dei
destinati dal governo a sopravvedere, ed a scoprire le trame di Francia;
che Venezia non si assalirebbe, ma s'insidierebbe, perchè stimata nemica
a cagione del non aver voluto accettare l'ambasciadore Noel, e dell'aver
accomodato i confederati di armi, munizioni, vettovaglie e passo; che di
più si accusava la repubblica di aver fatto carcerare il conte Apostoli,
partigiano dei Francesi, ed addetto alla legazione loro in Venezia; che
si accagionava oltre a tutto questo Venezia di sofferire, che i
fuorusciti di Francia facessero sul suo territorio insulti, e
superchierìe ai repubblicani. Queste novelle, che avrebbero incoraggito
per un generoso risentimento animi valorosi, intimorirono i molli, e
furono cagione che le deliberazioni della repubblica in quei tempi
difficili sentissero meglio di debolezza, che di prudenza.

Accrebbe la difficoltà una causa generosa. Erasi il conte di Provenza,
fratello di Luigi decimosesto re di Francia, fuggendo il furore dei
nemici della sua casa, condotto a Torino, dove accolto cordialmente, e
con tutti i termini dovuti al suo grado ed alla sua disgrazia dal re
Vittorio Amedeo suo suocero, se ne viveva quietamente, aspettando che la
fortuna più favorevole aprisse qualche adito alla salute della Francia,
e di tutti i suoi. Ma essendo i repubblicani tanto avidi del suo sangue,
comparsi, prima sulle cime dell'Alpi, poscia sull'aprirsi delle valli, e
già insistendo sulle pianure del Piemonte in atto minaccevole, stimò
bene di allontanarsi da quella tempesta, e di andarsene, fidandosi
nell'integrità del senato Veneziano, a cercar asilo sulle terre di una
repubblica, giacchè alcuni fra i più potenti principi d'Europa non lo
volevano raccorre nelle proprie. Seguitavano il conte di Provenza, che
sotto nome incognito si chiamava il conte di Lilla, parecchi fuorusciti
di Francia, tra i quali principalmente si notavano il duca di Avaray, ed
il conte d'Entraigues. Il senato Veneziano pietosamente risguardando ad
un tanto infortunio, sebbene presentisse le molestie che gliene
sarebbero venute da chi aveva la somma delle cose in Francia, accolse
umanamente ne' suoi stati il conte, solo desiderando ch'ei se ne vivesse
privatamente, nè desse luogo di sospettare al governo di Francia con
pratiche, ch'ei poteva tentare se fosse stato in propria balìa posto, ma
non doveva, trovandosi in grado di ospite in casa altrui. Ai desiderj
del senato Veneziano si conformarono le intenzioni del conte di
Provenza, il quale in tanta depressione di fortuna, non solo serbò la
costanza di uomo generoso, ma ancora si propose di non commettere atti,
dai quali potessero seguir danno, o pericolo agl'interessi altrui. Volle
egli far la sua dimora in Verona; dal quale desiderio essendo fatto
consapevole il senato, mandava al suo rappresentante, trattasse il conte
a quella guisa che ricercavano le sue virtù, e la sventura da cui era
combattuto; riconoscesse anche in lui nei colloqui privati l'altezza del
grado, ma pubblicamente si astenesse di usare verso di lui di quegli
atti, coi quali si sogliono riconoscere i principi. Nella quale
emergenza il rappresentante con tanta destrezza si maneggiò, che ed il
conte ne restò soddisfatto, e non diede fondati motivi al governo di
Francia di querelarsi; il che però, siccome suole avvenire, che i forti
usano la vessazione, come i deboli il sospetto, non impedì punto le
querele nè in Francia, nè in Basilea, nè in Venezia da parte del
Robespierriano governo e de' suoi agenti; che se mai i Veneziani ebbero
bisogno di destreggiarsi, che certo n'ebbero bisogno in ogni tempo, e
sepperlo anche fare, certamente si fu nell'occorrenza presente. Insomma
usarono un atto molto pietoso, del quale con tanto maggior lode
debbongli riconoscere i posteri, quanto esso era anche pericoloso. Qual
frutto ne abbiano conseguito, conosceranno coloro, che leggeranno il
progresso di queste storie.

La Veneziana repubblica non era ancor giunta agli affanni estremi. Era
stato destinato dalla congregazione della salute pubblica con titolo
d'inviato a Venezia Lallemand, per lo innanzi console di Francia a
Napoli. Scrivendo Giovanni Jacob, incaricato d'affari, uomo buono e
molto dissimile dai tempi, al serenissimo principe il dì tredici
novembre, manifestava che per l'elezione del Lallemand cessava il suo
mandato. Furono in questo proposito molti e varj i dispareri nelle
consulte Veneziane, opinando alcuni che il nuovo ministro si accettasse,
mantenendo altri la contraria sentenza. Instavano i ministri d'Austria e
d'Inghilterra, acciocchè non si accettasse, allegando l'esempio del
Noel, che poco tempo innanzi era stato rifiutato dalla repubblica.
Prevalse l'opinione favorevole all'accettazione.

Adunque introdotto Lallemand al cospetto dei padri orava con lungo
discorso, e pieno di graziose offerte, e promesse, sincere, credo,
quanto a lui che buona e leale persona era, ma quanto a coloro che lo
mandavano, più fallaci che vere.

A questo introito del Lallemand rispose gravemente il senato, piacergli
la persona sua già accetta pei graziosi uffizj fatti in altri luoghi
verso i Veneziani; piacergli l'amicizia della nazione Francese,
conserverebbela, per quanto stesse in lui, sincera e perpetua;
userebbersi verso l'inviato tutti i riguardi che la qualità d'autorità
sua richiedevano; serberebbonsi protetti ed immuni da offesa i Francesi,
si veramente che anch'essi le leggi del paese, come si conveniva,
osservassero: assicurasse pure il suo governo, che alle parole sarebbero
conformi i fatti, e che Venezia tanto più fedele quanto più rispettata,
sarebbe amica a tutti, nemica a nissuno, piena ed intiera la sua
neutralità conservando.

Di tutti i governi d'Italia, nissuno, eccetto il Piemontese, riceveva
maggiori molestie del Genovese, e nissuno ancora in mezzo a così estrema
difficoltà dimostrò maggiore o dignità, o costanza. Già abbiamo narrato
il fatto della Modesta. Non omise la signoria di fare gravi risentimenti
al governo Inglese. Fu risposto per i generali. Intanto non essendo
ancora racconcia la ferita data alla repubblica dal fatto della Modesta,
ne successe un altro, il quale, sebbene non mescolato col sangue, offese
nondimeno anche più direttamente la dignità, e l'independenza dello
stato. Appresentavansi in cospetto della signoria Francesco Drake,
ministro d'Inghilterra, e Don Giovacchino Moreno, almirante del re
cattolico, che con parte della sua flotta stanziava nel porto di Genova.
Richiedeva l'Inglese, rompesse la repubblica ogni comunicazione con
Francia; scacciasse da' suoi dominj gli agenti di lei, promettesse di
non accettarne, finchè la guerra durasse. Aggiungeva parole superbe: non
poter più i confederati tollerare una neutralità fomentatrice di una
guerra più violenta, e più pregiudiziale agli interessi loro, che la
guerra aperta non sarebbe. Lo Spagnuolo eccedeva anche di vantaggio,
dando in termini più esorbitanti: consegnassegli la repubblica tutti i
bastimenti carichi di vettovaglie che nel porto si trovavano, e che o
fossero destinati per Marsiglia, od appartenessero ai Marsigliesi.
Intimavano poi entrambi, che se la repubblica non consentisse,
l'avrebbero per nemica, chiuderebbero i suoi porti, impedirebbero ogni
suo commercio con Francia, e coi paesi occupati da Francia.

Questa prepotenza Inglese, dico Inglese, perchè lo Spagnuolo, udite le
rimostranze dei Genovesi, se n'era ritirato, dimostrò come la libertà di
dentro non impedisce la tirannide di fuori. Nè si vide che fra gli atti
scorretti, di cui i tempi posteriori abbondarono pur troppo, alcuno sia
che più di questo si possa riputare insolente: perciocchè non s'era mai
veduto un governo comandare forzatamente ad un altro, che niuna nave di
lui in nissun tempo, in nissun posto di un paese vastissimo, e qualunque
fosse il suo carico, potesse approdare. Che se i Genovesi, popolo
independente, e non servo dell'Inghilterra, nè in guerra con Francia,
portavano ai Francesi vettovaglie, con qual ragione potevano gl'Inglesi
proibirlo? e se altro modo non avevano essi di nuocere a Francia, che un
attentato degno di biasimo, che stavano facendo che non se n'andassero
dal Mediterraneo, lasciando Piemontesi, Austriaci, Francesi, Genovesi a
far tra di loro guerra, o pace, o neutralità, come la intendevano, e
come portavano i diritti delle genti? che venivano a fare le navi
d'Inghilterra nel Mediterraneo? forse a fare guerra con loro? forse ad
opprimere i deboli? che val la forza senza la giustizia?

Ma tornando là, donde un giustissimo sdegno ci ha allontanati, la
prepotenza tanto era più odiosa, quanto Drake non aveva mandato di
farla, ed obbediva meglio ad un furioso talento, che ai comandamenti del
suo governo. Bensì il governo errò di non aver castigato un suo agente
dello aver fatto da se una deliberazione tanto importante e disonorevole
al nome d'Inghilterra. Queste cose succedevano prima che i Francesi
avessero posto piede sul territorio Genovese. Perciò servirono meglio
d'incentivo che di freno dall'uno de' lati, dall'altro furono violenza,
e non rappresaglia.

La signorìa di Genova, serbata la dignità, e non omesse le rimostranze,
fece opera di mostrare al ministro del re Giorgio, quanto lontane dal
diritto fossero le sue deliberazioni, replicatamente e della libertà
dell'onesto traffico, e dell'independenza della nazione richiedendolo.
Ma Drake, che meglio mirava o all'utile, o allo sdegno, che al giusto, o
alla temperanza, non volle punto piegarsi alle domande della repubblica,
ed abbandonando Genova, si ritrasse a Livorno, con aver prima
dichiarato, essere i porti Genovesi, massimamente quel di Genova, chiusi
per entrata e per uscita, e che le navi che vi entrassero, o ne
uscissero, sarebbero predate dagl'Inglesi, e poste al fisco.

Il fatto della Modesta, l'insolenza dell'assedio, il perseguitare le
navi Genovesi che entravano nel porto fin sotto il tiro delle
artiglierìe del molo, avevano concitato a gravissimo sdegno quel popolo
vivace ed animoso, per modo che il nome Inglese vi era divenuto
odiosissimo, e quando gli uffiziali delle navi venivano in Genova per le
bisogne loro, erano a furia di popolo insultati con parole, e minacciati
con fatti peggiori delle parole. Anzi usando i Genovesi di quei tempi di
portare sui cappelli, più per vezzo che per disegno, la nappa nera, che
è pure la insegna degl'Inglesi, uomini di ogni età e di ogni condizione
sdegnosamente a chi la portava la laceravano, con ogni maniera di
disprezzo e di furore calpestandola e vilipendendola. Le donne stesse,
per l'ordinario lontane da queste improntitudini politiche, mosse
dall'empito comune, stracciavano le nappe, e le schernivano con ogni
strazio.

Queste cose accadevano in Genova. Quando poi i Francesi passati i
confini, erano venuti con l'esercito sulle terre della repubblica,
crebbero a dismisura le molestie; perchè e Tilly, ministro di Francia,
vieppiù imperversava, ed i zelatori dello stato nuovo s'accendevano. I
consigli pensarono ai rimedj. Mandarono dicendo ai potentati d'Europa,
essere seguita la invasione non solo senza alcuna partecipazione loro,
ma ancora contro la volontà espressa; e non mettessero punto in
dubitazione, stessero pur confidenti, che la repubblica, sempre
consentanea a se medesima, ed al retto ed all'onesto, non sarebbe mai
per dipartirsi da quanto la sincera neutralità, e l'animo non inclinato
nè a questa parte nè a quella richiedevano. Circa lo stato interno e la
sicurezza della città, ordinavano le milizie cittadine, e chiamavano più
grossi corpi di gente assoldata a stanziare nella capitale: munivano più
acconciamente la fortezza di Savona, serravano la bottega di Morando
speziale ch'era ritrovo consueto dei novatori più ardenti e più arditi.

Tali erano le tribolazioni di Genova. S'aggiunsero altre non minori.
Era, siccome abbiam narrato, venuta la Corsica in potestà degl'Inglesi.
Hood ammiraglio, Elliot ministro plenipotenziario d'Inghilterra, Paoli
generale di Corsica, vollero temperare il dominio forestiero con qualche
moderazione di leggi; modellarono una constituzione, mancava il consenso
dei popoli; adunossi una dieta, o congresso generale nella città di
Corte; appruovò la constituzione.

Essere, statuirono, la constituzione della Corsica monarcale: la potestà
legislativa investita nel re, e nei rappresentanti del popolo; il corpo
legislativo, composto del re e di rappresentanti, chiamarsi parlamento:

Non potere gli atti del parlamento avere forza di legge, se non fossero
ratificati dal re:

Nissuna imposta, o tassa, o contribuzione, e dazio si potesse porre, se
non col consenso del parlamento:

Avere il parlamento autorità di accusare in nome della nazione innanzi
al tribunale straordinario ogni e qualunque agente del governo nei casi
di prevaricazione, ed i casi dovessero essere definiti dalla legge:

Potere il re dissolvere il parlamento, ma doverne convocare un altro fra
quaranta giorni:

Fosse in Corsica un vicerè rappresentante il re:

Avesse la nazione il diritto delle addomande:

I magistrati collegialmente, i particolari privatamente potessero fare
le addomande:

Il governo delle cose militari tutto al re si appartenesse, e potesse
intimar guerra, e fare pace:

Il re nominasse tutti i magistrati, ma il popolo i municipali:

Niuno della sua libertà, niuno della proprietà potesse essere privato,
se non per sentenza giudiziale, se l'arresto fosse dichiarato non
conforme alle leggi, l'arrestato avesse facoltà del richiamarsi dei
danni ed interessi innanzi ai tribunali competenti:

I delitti che importassero pene corporali, o infamanti, si giudicassero
dai giurati:

Fossevi libertà di stampa, ma la licenza frenata dalle leggi:

Fosse la bandiera di Corsica una testa di Moro con le armi del re:

Giorgio III, re della Gran Brettagna, fosse re sovrano di Corsica; i
successori succedessero secondo l'ordine della successione statuito pel
trono della Gran Brettagna.

Orava molto acconciamente Elliot, affermando, sperare che la
congiunzione della Corsica e dell'Inghilterra sarebbe durevole e
fortunata: a ciò concorrere la fede vicendevole, la somiglianza delle
nature, la comunanza degl'interessi; tentativi di oppressione non
temessero da un re, che chiaro per virtù, chiaro per temperanza d'animo,
sempre aveva retto i suoi dominj secondo le leggi, e fatto fondamento al
suo regal seggio della libertà, e della prosperità del suo popolo; ora
essere i Corsi liberi, ora felici; serbassero le loro antiche virtù, il
coraggio, il santo amore della patria: sì facendo, manterrebbero viva
fra di loro, e perpetua la libertà, quella libertà, che ha per fine i
civili diritti e la felicità delle genti, che non serve nè all'ambizione
nè al vizio: che si congiunge con la religione, con le leggi, e con un
sacro rispetto verso le proprietà di ciascuno; che abborrisce da ogni
dispotismo e da ogni violenza.

L'ordinamento della Corsica disordinava Genova. Non così tosto Hood e
Drake si rendettero sicuri della possessione dell'isola, che Paoli
mandava fuori un manifesto di guerra in nome del governo e della nazione
corsa contro la repubblica di Genova. Pubblicava, rammentate prima le
ingiurie fatte al Corsi dai Genovesi, la tirannide loro, quand'erano
signori dell'isola, gli ajuti d'armi e di munizioni porti ai Francesi
assediati in Bastìa ed in San Fiorenzo, l'incredibile parzialità loro
verso la Francia disordinata e feroce, che la Corsica intimava la guerra
a Genova. Esortava quindi i Corsi, armassero navi in guerra, corressero
contro i bastimenti Genovesi; avessero gli armatori facoltà di
appropriarsi, non solo le navi Genovesi, ma ancora, cosa certamente
enorme le merci Genovesi che si trovassero a bordo di bastimenti
neutrali; i Genovesi presi fossero condotti nell'isola come schiavi, e
si condannassero a lavorar la terra; finalmente si pagassero cento scudi
di premio per ogni capo di tali schiavi, che fosse condotto a Bastìa.
Non è certo da maravigliare che Paoli nemicissimo per natura ai
Genovesi, e mosso dai risentimenti antichi, abbia dato in questi
eccessi; ma che gl'Inglesi, signori allora di Corsica, che potevano in
Paoli quel che volevano, e che erano, o si vantavano di essere civili ed
umani uomini, gli abbiano tollerati e forse instillati, con lasciar
anche scrivere in fronte di un manifesto europeo le parole di schiavo e
di schiavitù, nissuno non sarà per condannare. Adunque Algeri per mano
dell'Inghilterra si trasportava in Corsica? Intanto arditissimi corsari
Corsi correvano il mare, e portando per insegna la testa di Moro coi
quarti d'Inghilterra, e con patenti spedite da Elliot, facevano danni
incredibili al commercio Genovese, e peggio ancora che il manifesto non
portava.

Finalmente udì l'Inghilterra le querele dell'innocente repubblica: ma
insidiosa, e non piena fu la moderazione. Ordinava che l'assedio di
Genova si levasse; ma nel tempo stesso statuiva che i corsari Corsi,
autorizzati dai ministri Inglesi, avessero facoltà di predare i
bastimenti Genovesi, o di qualunque nazione, che andassero o venissero
dai porti di Francia, e le merci loro ponessero al fisco, e gli uomini,
non più come schiavi, ma come prigionieri di guerra, si arrestassero,
secondo l'uso delle nazioni civili. Tornò Drake a Genova, forse credendo
che una temperanza subdola equivalesse ad una giustizia sincera.

Pareva che la condizione di Genova con la Gran Brettagna fosse divenuta
più tollerabile; al tempo stesso i termini, in cui viveva con la
Francia, si miglioravano; perchè, morto Robespierre e venuta in Parigi
la somma delle cose in balìa d'uomini più temperati, era stato
richiamato Tilly. Mandavasi iscambio un Villard, che moderatamente
procedendo diede speranza, che e la repubblica se ne potrebbe vivere più
riposatamente, ed i vicini più securamente.

Ma la guerra non lasciava quietare la mal arrivata Genova. L'accidente
seguito della occupazione di una parte della riviera di Ponente, ed i
progressi dei Francesi insino a Finale, davano timore, che potessero per
la via del Dego, e del Cairo, che era la più spedita di quante dalla
Liguria portavano pei gioghi dell'Apennino in Piemonte, sboccare in
questa provincia. Le genti Tedesche stipulate nel trattato di Valenziana
non ancora erano giunte, nè era da sperarsi che quelle che già vi
stanziavano, quantunque congiunte con gli eserciti Sardi, potessero
cacciare un nemico ardente e poderoso dal territorio Ligure. Bensì si
confidava di poter con loro preservare il Piemonte insino a tanto che il
trattato di Valenziana avesse la sua esecuzione. A questo fine tutte le
truppe Austriache, che già si erano chiamate dall'Italia inferiore verso
la superiore, si adunavano nei contorni di Alessandria e di Acqui.
Poscia, veduto che i Francesi s'ingrossavano verso Loano e Finale, si
riducevano più vicino, occupando le terre delle Carcare, delle Mallare,
d'Altare, di Millesimo, di Cosserìa, del Cairo. Sommavano a dodicimila
combattenti, tra fanti e cavalli. Quest'erano le squadre della
vanguardia, e del grosso dell'esercito; il retroguardo stanziava al
Dego, terra posta sulla strada maestra tra Cairo, e Acqui. Ivi avevano
le artiglierìe grosse, i magazzini, ed i forni ad uso di spianar pane
per tutto l'esercito. In questi posti attendevano ad affortificarsi con
trincee e ridotti, massimamente al monte di Santa Lucìa; ed a levante di
Vermezzano sopra la strada del Cairo, e finalmente su certe eminenze che
dominavano la Bormida sopra la pescaja del Mulino. Queste trincee e
ridotti di Santa Lucia e del mulino rappresentavano il più forte sito, e
la principale speranza della vittoria degli Austriaci in loro era posta.
Così forti di sito e di artiglierìe, e stando a cavallo sulla strada per
al Dego, speravano di fronteggiar con vantaggio il nemico. Oltre di ciò
alcuni reggimenti Piemontesi, che alloggiavano in un campo a Morozzo,
marciavano verso Millesimo col fine di congiungersi con gli Austriaci,
che difendevano il paese del Cairo.

Dall'altra parte i Francesi, udito di questo moto, ed avendo anche
presentito per alcune dimostrazioni fatte dall'esercito imperiale, ch'ei
si volesse impadronire improvvisamente di Savona, deliberarono di
prevenire l'uno e l'altro con assaltare gli Austriaci nel loro campo di
Dego. Perlocchè l'esercito loro grosso di quindeci mila combattenti,
fatto uno sforzo, aveva cacciato la vanguardia Austriaca dalle Mallare,
dalle Carcare, da Millesimo, dal colle di San Giacomo delle Mallare, e
dalle eminenze di San Giovanni di Murialdo, seguitandola fino sulle
alture che stanno a sopraccapo al Cairo, le quali occuparono la notte
dei venti settembre, principalmente quelle che signoreggiano il
castello. La quale cosa vedutasi dai generali Austriaci Turcheim, e
Colloredo, prevalendosi dell'oscurità della notte, ritirarono le genti
loro verso il campo del Dego. Avviarono altresì più dietro a Spigno
l'artiglierìa grossa, serbando con se la leggiera, ch'era fiorita e
numerosa. In tutte queste azioni passavano gli Austriaci tratto tratto
sul territorio Genovese. I magistrati, come già a Ventimiglia contro i
Francesi, e con non miglior successo protestavano della violata
neutralità.

Era il giorno vent'uno settembre imminente una battaglia, nella quale da
una parte dovevano combattere un ardire inestimabile e l'incentivo di
vittorie fresche, dall'altra una grande costanza, una stabilità pruovata
negli ordini, i luoghi forti ed affortificati, un'artiglierìa
elettissima. La mattina molto per tempo avevano i generali Austriaci
ordinato le genti loro, partendole in due parti, delle quali una, che
era l'antiguardo, occupava le alture del Colletto fino alla Bormida,
seguitando pel Pianale sino a Montebrile sopra la valle di Carpezzo.
Avanti al passo del Colletto, per cui si va a Rocchetta del Cairo,
stavano, come guardia avanzata, una quadriglia di Ulani: il passo
medesimo munivano due bocche da fuoco governate dai volontarj. Al piano,
e verso il mezzo dell'antiguardo trentasei pezzi d'artiglierìa
guardavano il passo, sei sul monte Lucìa, gli altri sulla ripa del fiume
sopra il mulino. Il grosso della battaglia si distendeva dal monte del
Bosco sopra Pollovero e le alture di Brovida. Un battaglione di Croati
schierato sul monte Cerreto dava sicurezza all'ala sinistra; uno di
cacciatori posto sul monte Vallaro alla destra.

Il generale Austriaco Wallis, a cui era commesso il governo supremo
dell'esercito, arrivato al campo poco innanzi che incominciasse la
battaglia, e dopo che le sue genti già erano schierate, considerato che
i Francesi, siccome quelli che non avevano artiglierìe, e poca
cavallerìa, avrebbero tentato di aprirsi il varco con una battaglia
sparsa su pei luoghi alti e scoscesi per le ali del suo esercito, a fine
di riuscirgli alle spalle, operò, che alcuni battaglioni dell'antiguardo
venissero a rinforzare il grosso dell'esercito, il quale finchè fosse
intero, non avrebbe potuto il nemico avere vittoria.

Stando le cose in questi termini dal canto degli Austriaci, ivano i
Francesi all'assalto condotti dal generalissimo Dumorbion, dai generali
Massena e Laharpe, e dal generale d'artiglierìa Buonaparte, ai quali si
aggiungevano i rappresentanti del popolo Albitte e Saliceti, con
Buonaroti, agente nazionale. Erano le genti loro divise in tre schiere:
la prima seguitata da cinquecento soldati a cavallo, e passando per la
strada alla Rocchetta del Cairo andava ad assaltare gli Austriaci posti
al Colletto. La seconda passando pel convento di San Francesco del Cairo
assaltava i cacciatori che difendevano il monte Vallaro; poi fatto un
branco di se composto di valentissimi soldati, lo mandava contro il
colle di Vignarolo, il quale superato, diveniva la strada più facile per
superare anche quello del monte Vallaro. Era l'intento della terza,
radendo i poggi che dominano la strada del Cairo e della Rocchetta,
riuscire alla cresta sinistra del Colletto. Già la prima schiera, che
era quella di mezzo, venuta per la Rocchetta, aveva costretto la guardia
avanzata a cedere il passo, e bersagliava di fronte con grandissimo
furore il posto del Colletto. A tanto assalto ad ora ad ora gli ordini
degl'imperiali si rompevano; ma pel valore loro tosto si rannodavano: i
due cannoni facevano grande strazio nei Francesi. La seconda colonna
sforzato, non senza una valida resistenza degli Austriaci accorsi in
ajuto del Pianale, il passo del Vignarolo, gli assaltava al monte
Vallaro, e sulle alture della Bormida, ed al primo tratto gli
disordinava; ma essendo venute in soccorso loro altre due squadre
mandate dal Wallis, gli Austriaci con nuova vigorìa combattendo fin
oltre Vignarolo la ributtavano. La terza schiera, che costeggiava a
sinistra i monti, trovato un corpo d'Austriaci che si era posto in
agguato nel castello rovinato della Rocchetta, e che ricevette in quel
punto un rinforzo di genti fresche, fu anch'essa costretta a dare
indietro. Così la vittoria sulle due ali inclinava a favor
degl'imperiali: ma l'importanza del fatto consisteva nel posto del
Colletto assaltato, e difeso con mirabile costanza. Le fanterìe dei
Francesi non avendo potuto sforzare questo passo, la cavallerìa si fece
avanti, e diè per modo la carica alla cavallerìa Austriaca, ch'essa, non
fatta lunga resistenza, si ritirava ordinatamente di là dal Colletto,
proteggendo anche la ritirata dei fanti, e conducendo seco i due
cannoni. E' pare che l'intenzione degli Austriaci, superiori di
cavallerìa, superiori di artiglierìe, sia stata, operato prima grande
uccisione dell'esercito nemico, di allettare tanto la cavallerìa dei
repubblicani, che condottasi nella valle di Pollovero potesse essere
bersagliata con evidente vantaggio di fianco e di fronte dalle batterìe
di Santa Lucìa e del Pianale. Ma i Francesi accortisi dell'insidia, e
considerato che i fianchi della valle erano tutti occupati dagli
Austriaci, per modo che e' potevano essere circondati da ogni parte, non
si avventurarono. Intanto gli Austriaci, o perduto per forza, o
abbandonato per arte il sito del Colletto, si ritirarono grossi e
minacciosi ai loro sicuri ripari del monte di Santa Lucìa, e dell'argine
del mulino. Scesero i Francesi dal Colletto nella pianura, e già si
erano inoltrati, accostandosi il sole al suo tramontare, sin presso ai
Zingani, sopra la foce del Pollovero, quando le batterìe di Santa Lucìa,
e del Pianale cominciarono a fulminargli con orribile fracasso. Dalla
parte loro anch'essi facevano ogni sforzo per superar quei passi: nel
tempo medesimo si combatteva sulle due ali estreme dell'uno e dell'altro
esercito. Nè fu fatto fine a tanta battaglia e strage, se non quando,
sopraggiunta la notte, i Francesi furono sforzati a ritornarsene oltre
il Colletto, dond'erano venuti, per iscostarsi dall'impeto
dell'artiglierìe d'Austria, che non cessavano di trarre. Perdettero in
questo fatto i Francesi meglio di seicento buoni soldati, gli Austriaci
meglio di settecento, fra i quali alcuni ufficiali di nome.

Questa battaglia del Dego fu una fazione bene e valorosamente combattuta
da ambe le parti, nè si potrebbe con parole descrivere l'ardore, per non
dire il furore, col quale andarono i Francesi all'assalto, nè minor
valore era richiesto, perchè potessero tener pari la bilancia, niuna
artiglierìa avendo, cavallerìa debole, ed essendo gli Austriaci bene
forniti dell'una e dell'altra, e di più trincerati in luoghi fortissimi.
Dall'altro canto non si potrebbe lodare abbastanza l'arte dei generali
Austriaci nel governar gli accidenti della fortuna in questo difficile
ed importante fatto, nè la fermezza, e la longanimità delle genti loro.

Sforzossi ciascuna delle parti di tirare a se la fama della vittoria, e
dell'onore di questo giorno. Certo è, che gli Austriaci ebbero il
vantaggio della somma del fatto, perchè non solamente obbligarono i
Francesi a ritirarsi dal campo di battaglia, e serbarono tutti i posti
loro, ma ancora nissun accidente, che dipendesse dal nemico, gli
obbligava a ritirarsi. Ciò non ostante pel seguito delle cose fu per
consentimento universale aggiudicata la palma ai Francesi; perciocchè
gli Austriaci, o che temessero che per le piene autunnali la Bormida
interrompesse loro le strade a poter comunicare con Acqui, dove erano le
riposte dell'esercito, ovvero che, come da alcuni fu scritto, avessero
avuto avviso che un corpo Francese partito di Savona, passando per la
valle d'Erro, fosse per riuscir loro alle spalle, e per tale guisa
mozzar loro la strada, la notte dei ventidue, abbandonate le forti
posizioni, si ritirarono con tutte le bagaglie, e con le artiglierìe in
Acqui. Nel che si dee notare la falsità degli avvisi che ricevevano gli
Austriaci: perchè e nissun corpo Francese era a quei giorni in Savona, e
tutti i Francesi eransi adunati per fare un grosso sforzo a Dego, e
nissun'altra schiera notabile di loro si trovava da Nizza fino a Savona.
Questa falsità di avvisi, o che procedesse dalla solita parsimonia
Austriaca nello spendere, o dalla nimistà delle popolazioni, operò molto
efficacemente in tutti i fatti della presente guerra, e fece rovinare
molte imprese dell'armi imperiali.

Intanto i Francesi temendo di qualche insidia, nè potendo recarsi a
credere, che gli avversarj si fossero ritirati, dubitando anzi di essere
assaliti in sul far del giorno, molto pesatamente, e con ogni cautela
entrarono nel Dego. Ma quando si accorsero che quello, di che non
potevano sospettare, era vero, vi si confermarono, e diedero mano a
vuotare, e trasportare ai luoghi sicuri della Liguria i magazzini
dell'esercito Tedesco, pieni di farine, avena, pane e strame. Nè
contenti i repubblicani all'aver fatte proprie le sostanze del pubblico,
diversamente da quello che in Oneglia avevano operato, infestarono
quelle dei privati, saccheggiando le case di coloro che per timore le
avevano abbandonate, consumando o disperdendo i vini ed ogni altra
grascia o vettovaglia, ardendo la casa del feudatario, guastando le
vigne portanti uve delicatissime, distruggendo una quantità
considerabile di bestiame sì grosso che minuto, dimostrando insomma con
ogni proceder loro, quanto fossero dissomiglianti i fatti dalle parole,
tristo presagio dei mali ancor più gravi, che si preparavano
all'infelice Italia.

L'esercito di Francia, dimoratosi tre giorni sul territorio del Dego, si
ritrasse poscia pel sospetto che gli davano le genti accorse dal campo
di Morozzo, e pei tempi sinistri, sul Genovesato, dove si fortificava,
principalmente a Vado, aspettando, che la stagione nuova gli facesse
facoltà di tentare fazioni di maggior momento.




LIBRO QUINTO

SOMMARIO

      Il re di Sardegna continua nella sua alleanza con l'Austria.
      Provvedimenti militari di queste due potenze dalla parte
      d'Italia. Il gran duca di Toscana fa un accordo con la
      repubblica Francese. Discorso del suo ministro Carletti al
      consesso nazionale, e risposta del presidente. Discorso del
      nobile Querini, inviato di Venezia, al medesimo consesso, e
      risposta del presidente. Battaglia navale tra i Francesi e
      gl'Inglesi al capo di Noli combattuta i dì tredeci, e
      quattordeci marzo del 1795. Pace della Prussia con la
      repubblica Francese. Guerra sulla riviera di Genova: vantaggi
      dei confederati. Congiure, sdegni, e rigori nel regno di
      Napoli. Gravi turbazioni nella Corsica contro gl'Inglesi.
      Paoli chiamato a Londra come sospetto. Qualità di questo
      Corso. Moti tumultuosi a Sassari di Sardegna. La Spagna
      conclude la pace con la Francia, ed offre la sua mediazione a
      fine di concordia al re di Sardegna. In qual modo Vittorio
      Amedeo riceva questa mediazione. Consiglio convocato in Torino
      per deliberare sulla proposizione della pace. Discorso del
      marchese Silva, che opina per gli accordi. Discorso del
      marchese d'Albarey, che gli dissuade. Si viene di nuovo
      all'armi. Battaglia di Loano succeduta addì ventitrè di
      novembre del 1795. Suoi importanti risultamenti.


Erasi la fortuna, sul finire del precedente anno, mostrata favorevole
alle armi dei repubblicani non solamente dalla parte d'Italia, ma
eziandìo, e molto più verso la Spagna, i Paesi Bassi, e quella parte
della Germania, che si distende sulla riva sinistra del Reno: che anzi
in questi ultimi paesi tanta era stata la prosperità loro, che cacciati
al tutto gli eserciti Inglesi, Olandesi, Prussiani, ed Austriaci, si
erano fatti padroni del Brabante, dell'Olanda, e di tutta la Germania di
quà dal Reno, sì fattamente che minacciando di varcar questo fiume,
niuna cosa lasciavano sicura sulla sua destra sponda. Tante e così
subite vittorie davano timore, che la confederazione si potesse
scompigliare, e che alcuno fra gli alleati, disperando dell'esito finale
della guerra, pensasse ad inclinar l'animo ai Francesi, e ad anteporre
una pace, se non sicura, almeno manco pericolosa, ad una contesa, il cui
fine era oramai divenuto, se non del tutto impossibile, certamente molto
incerto a conseguirsi. A questo si aggiungeva, che il reggimento che si
era introdotto in Francia dopo la morte di Robespierre, mostrava e più
moderazione verso i cittadini, e maggior temperanza verso i forestieri.
Dannava le immanità del governo precedente, dannava gl'incentivi o
subdoli o superbi usati verso i sudditi, e verso i principi forestieri.
Protestava voler vivere amico di tutti, e non consentire a turbar la
pace altrui, se non quando altri turbasse la sua. Ogni cosa anzi
inclinava ad un quieto e regolato vivere: solo dava fastidio quel nome
di repubblica, al quale suono i principi d'Europa penavano ad avvezzare
le orecchie, prevedendo, che questo nome solo, e con quest'allettamento
della libertà, che i Francesi pretendevano negli scritti e nelle parole
loro, e che con tanto maggior efficacia opera nella mente dei mortali,
quanto ella è una immagine vaga e non bene definita, basterebbe col
tempo, senza che necessaria fosse la forza, a partorir variazioni
d'importanza, ed a cambiar l'ordine antico. Non ostante, essendosi le
cose ridotte in Francia a maggior moderazione, si era il pericolo di
presenti turbazioni allontanato, e si dubitava che cresciuto dall'un de'
lati il terrore delle armi Francesi, diminuito dall'altro il pericolo
delle forsennate suggestioni, prevalesse in alcun membro della lega la
volontà di procurar i proprj vantaggi, con danno di tutti o di alcuno
dei confederati. Massimamente non si stava senza apprensione che la
Prussia facesse pensieri diversi dai comuni, sì pel desiderio della
bassezza dell'Austria, sì per le antiche sue consuetudini con la
Francia, e sì per timore della Russia, che continuamente stimolava e non
mai ajutava. Di ciò se n'erano già veduti appropinquare alcuni effetti,
perchè il re Federico Guglielmo, ora ritirava le sue genti dal campo di
guerra, ora voleva mettere a prezzo la cooperazione loro, ed ora dannava
le leve Germaniche per istormo. Insomma pareva a chi guardava
dirittamente, che questo membro della lega avesse frappoco a separarsi
dai consiglj comuni; il quale caso quanto peso fosse per arrecare nelle
cose d'Europa, è facile vedersi da chi conosce e la sua potenza, e la
sede de' suoi reami. Si temeva pertanto, che l'inverno, il quale
acquetando l'operare risveglia il deliberare, potesse condurre qualche
negoziato col fine di porre discordia nella lega, e che ove la stagione
propizia al guerreggiare fosse tornata, le armi dei Francesi avessero a
fare qualche grande impeto con insinuarsi nelle viscere di uno, o di più
dei rimanenti alleati. Ma già avevano i Francesi verso Germania
acquistato quanto desideravano; poichè signori dell'Olanda, signori
delle province Germaniche poste di quà dal Reno, a loro non rimaneva
altra cagione di condursi a far guerra sulla sponda destra di quel
fiume, se non quella di sforzare con continuate vittorie l'imperator
d'Alemagna a conoscere la repubblica loro, ed a concluder la pace con
lei. Ma sarebbe stato il cammino lungo, e forse non sicuro; poichè
l'Austria, sebbene sbattuta dalla fortuna, era tuttavìa formidabile,
massime se si venissero a toccare gli stati ereditarj. Per lo che
avvisavano, lei potersi assaltare con minor pericolo, e col medesimo
frutto da un'altra parte.

Quanto alla Spagna, sebbene i Francesi si fossero aperta la strada nel
cuore di quel regno coll'acquisto delle fortezze di Fontarabia, e di
Figueras, non ponevano l'animo a volervi fare una invasione
d'importanza; perciocchè e il paese era povero, e le opinioni contrarie,
e la posizione tanto lontana dagli altri luoghi nei quali si combatteva,
che non si poteva nè operare di concerto, nè secondare i casi prosperi,
nè ajutare i sinistri. Nè si credeva che abbisognassero gli estremi
sforzi, ad una inondazione totale di forze repubblicane per costringere
la Spagna alla pace: anzi credevano i Francesi, che un romoreggiare in
sui confini a ciò bastasse. Pareva poi anche loro una invasione di quel
reame cosa troppo insolita da potersi tentare così alla prima, opinando
che l'essersi sempre astenuti i loro maggiori dall'invadere quella
provincia, non fosse senza gravi ed efficaci ragioni. Oltre a questo
aveva forza nei consiglj di Spagna una condizione particolare; perchè
salito pel favor della regina ad immoderata potenza il duca d'Acudia,
avvisavano i Francesi, accortissimi nel pesare le condizioni delle corti
straniere, che il duca pensasse piuttosto a solidare la sua autorità,
allontanando con un accordo un pericolo gravissimo, che a mantenere
l'integrità della fama del nome Spagnuolo, e quanto richiedeva in quella
occorrenza tristissima di tempi la dignità della corona di Spagna.

Restava l'Italia, alla quale si prevedeva che si sarebbe piuttosto che
in altro luogo voltato il corso delle armi Francesi: per questo avevano
i repubblicani con infinito sforzo superate le cime delle Alpi e degli
Apennini; per questo ordinato ai passi l'esercito vincitore di Tolone;
per questo allettato con promesse e con lusinghe il re di Sardegna; per
questo adulato Genova, addormentato Venezia, convinto Toscana, e turbato
Napoli; per questo risarcivano a gran fretta i danni di Tolone con
crearvi un navilio capace ad operare con forza sulle acque del
Mediterraneo; per questo stillavano continuamente nei consigli loro,
come, quando, per quale via, e con quali mezzi dovessero assaltar
l'Italia. Era la penisola in questo anno la principal mira dei disegni
loro, perchè speravano, per la debolezza e disunione de' suoi principi,
poterla correre a posta loro, perchè malgrado delle funeste pruove fatte
in ogni età, il correre questa provincia è sempre stato appetito
principalissimo dei Francesi. Conculcate poi l'armi Austriache in lei,
precorrendo la fama della conquista di una sì nobile regione, speravano
che l'Austria spaventata calerebbe presto agli accordi.

Sì fatti disegni, non solamente non celati studiosamente, come si suol
fare per l'ordinario, ma ancora manifestati espressamente, perchè meglio
nascesse il timore, operavano in differenti guise nella mente dei
principi Italiani. Il re di Sardegna ridotto in estremo pericolo,
perduti oggimai i baloardi delle Alpi, e trovandosi con l'erario
consumato da quell'abisso di guerra, aveva grandissima difficoltà del
deliberare sì della pace che della guerra, se però non è più vero il
dire, che posto in una necessità fatale, e portato del tutto da un
destino inevitabile, altro scampo più non avesse che aperto gli fosse,
se non di pruovare, se forse l'armi, che sempre sono soggette alla
fortuna, avessero a portare nel prossimo anno accidenti per lui più
favorevoli; imperciocchè aveva da una parte a fronte un nemico che egli
stimava tanto infedele nella pace quanto era veramente terribile nella
guerra, ed il paese suo era occupato da grossi battaglioni d'Austriaci,
per modo che lo sbrigarsi dai medesimi sarebbe stata impresa
difficilissima, ed anche pericolosa. Per la qual cosa o fosse elezione,
o fosse necessità, deliberossi di non separare i suoi consiglj da quei
de' confederati, e di continuare piuttosto nell'amicizia Austriaca già
pruovata e consenziente alla natura del suo governo, che di darsi in
braccio ad un'amicizia non pruovata e contraria ai principj della
monarchìa. Gli pareva anche odioso ed indegno del suo nome il rompere
gli accordi di Valenziana così freschi, e prima che si fosse
sperimentato che valessero o non valessero alla salute del regno. Per
verità l'Austria, commossa dal pericolo imminente, che i Francesi
superate le Alpi, ed annientata la potenza Sarda inondassero l'Italia,
non differiva le provvisioni per procurar l'esecuzione dei patti di
Valenziana; perchè oramai non si trattava soltanto della salute di un
alleato, ma bensì della propria, e quello che forse la fede non avrebbe
fatto, il faceva la necessità; perlocchè si dimostravano dalla parte
della Germania ogni dì più efficaci movimenti, le genti Tedesche
ingrossavano in Piemonte, e già componevano un esercito giusto, e capace
di tentare, unito al Piemontese, fazioni d'importanza. Così, sebbene già
si vedesse in aria, che qualche alleato avesse a far variazioni dalle
parti di Germania, dimostravano i confederati speranza grande di poter
porre le cose d'Italia in tale stato, che per poco che la fortuna avesse
a guardare con occhio più benigno le armi loro, si avrebbe potuto
opporre un argine sufficiente contro quel fiume tanto impetuoso, e tanto
formidabile. Adunque il re, posto dall'un de' lati ogni pensiero
d'accordo con un nemico, che più odiava ancora che temesse, allestiva
con ogni diligenza le armi, i soldati e le munizioni. Nè potendo lo
stato, e scemato di territorio e conculcato dalla guerra, sopperire al
dispendio straordinario coi mezzi ordinarj, e trovandosi oppressato
dalla necessità di danari, si diede opera a vendere in virtù di una
bolla pontificia, trenta milioni di beni della chiesa; venderonsi i beni
degli ospedali con dar in iscambio luoghi di monti; posesi un accatto
sforzato sulle professioni liberali; accrebbersi le gabelle del sale,
del tabacco, e della polvere da schioppo, ed ordinossi un balzello per
capi. Le quali imposte, che dimostravano l'estremità del frangente,
rendevano i popoli scontenti; ma però gettando somme considerabili
ajutavano l'erario a pagar soldati, esploratori, e Tedeschi. Così tra le
gravi tasse, le provvisioni straordinarie, le leve sforzate, e il romore
dell'armi sì patrie che straniere, sospesi i popoli tra la speranza ed
il timore, aspettavano con grandissima ansietà i casi avvenire.

Le vittorie dei repubblicani sui monti, che davano probabilità ch'eglino
avessero presto ad invadere l'Italia, confermando il consiglio dei Savi
in Venezia nella risoluzione presa di mantener la repubblica neutrale e
poco armata, avevano indotto al tempo medesimo il gran duca di Toscana a
far nuove deliberazioni, con trattar accordo con la repubblica Francese,
e con tornarsene a quella condizione di neutralità, dalla quale
sforzatamente, e solo coll'aver licenziato il ministro di Francia s'era
allontanato. Aveva sempre il gran duca in mezzo a tutti quei bollori,
conservato l'animo pacato, e lontano da quegli sdegni che oscuravano la
mente degli altri sovrani rispetto alle cose di Francia; non già che
egli appruovasse le esorbitanze commesse in quel paese, che anzi le
abborriva, ma avvisava, che infino a tanto che i repubblicani si
lacerassero fra di loro con le parole e coi fatti, avrebbero lasciato
quietare altrui, e che il combattergli sarebbe stato cagione, che si
riunissero a danni di chi voleva essere più padrone in casa loro, che
essi medesimi. Ma poichè senza colpa sua e pei cattivi consigli d'altri,
i Francesi, non che fossero vinti, avevano vinto altrui, per modo che
oramai quella sede d'Italia da tanti anni immune dagli strazj di guerra,
era vicina a sentire le sue percosse, pareva ragionevole che il gran
duca s'accostasse a quelle deliberazioni, che i tempi richiedevano, e
che erano conformi sì alla natura sua quieta e dolce, e sì agl'interessi
della Toscana. Quello adunque che la natura ed una moderata consuetudine
davano, volle il governo confermare col fatto: la memoria del buon
Leopoldo operava in questo efficacemente. Oltre a ciò il porto di
Livorno era divenuto, poichè erano chiusi dalla guerra quei di Francia,
di Genova e di Napoli, il principale emporio del commercio del
Mediterraneo. Quivi concorrevano gl'Inglesi col loro numeroso navilio sì
da guerra che da traffico; quivi i Francesi ed i Genovesi, o sotto nome
proprio o sotto nome di neutri, a fare i traffichi loro, massimamente di
fromenti, che trasportavano nelle province meridionali della Francia.
Levavano gl'Inglesi grandissimi romori per cagione di questi ajuti
procurati dalla neutralità di Livorno; ma il gran duca, preferendo
gl'interessi proprj a quelli d'altrui, non si lasciava svolgere, e
sempre si dimostrava costante nel non voler serrare i porti ai
repubblicani. Nè contento a questo, con molta temperanza procedendo,
ordinava che fossero aperti i tribunali ai Francesi, e venisse fatta
loro buona e sincera giustizia secondo il dritto e l'onesto. Avendo poi
anche udito che alcuni falsavano la carta moneta di Francia, diede
ordine acciò sì infame fraude cessasse, e fosserne castigati gli autori.
La quale cosa non senza un singolar piacere dall'un de' lati, e sdegno
dall'altro io narro vedendo, che in un principe Italiano, signore di un
piccolo paese, ed esposto alle ingiurie di tanti potenti tanto abbia
potuto l'amore del giusto, e di quanto havvi nella civiltà di più santo
e di più sacro; ch'egli abbia impedito e dannato un'opera sì vituperosa,
mentre appunto nel tempo medesimo uomini perversi in paesi ricchissimi e
potentissimi, per l'infame sete dell'oro, e forse per una sete ancor
peggiore, la compivano, non nascostamente, ma apertamente, e se non per
comandamento espresso del governo loro, certo con connivenza, od almeno
con tolleranza scandalosa di lui. Così le mannaje uccidevano gli uomini
a folla in Francia, così la guerra infuriava in Piemonte, così lo stato
incrudeliva in Napoli, così i falsarj contaminavano l'Inghilterra,
mentre l'innocente Toscana, non guardando nè su i cappelli i colori, nè
sulle bocche la favella, ministrava giustizia a tutti, nè si piegava più
da una parte che dall'altra. Felice condizione, in cui nè il timore
avviliva, nè la superbia gonfiava, nè l'appetito dello avere altrui
precipitava a risoluzioni inique e pericolose!

Ma divenendo ogni ora più imminente il pericolo d'Italia, pensò il gran
duca, che fosse oramai venuto il tempo di confessare apertamente quello,
che già eseguiva con tacita moderazione, sperando di meglio stabilire in
tale modo la quiete e la sicurtà di Toscana. Per la qual cosa
deliberossi al mandare un uomo a posta a Parigi, affinchè fra i due
stati si rinnovasse quella pace, che più per forza, che per
deliberazione volontaria era stata interrotta. E parendogli, siccome era
verissimo, che si dovesse mandare chi fosse grato, diede questo carico
al conte Carletti, che era sempre stato fautore, perchè i Francesi si
proteggessero, e leale giustizia tanto nelle persone, quanto nelle
proprietà avessero. Adunque fu fatto mandato al conte, andasse a Parigi,
e col governo della repubblica la pace concludesse. Molte furono le
querele che si fecero in quei tempi di questa risoluzione, e della
scelta del Carletti. Coloro a cui più piaceva la guerra che la pace,
chiamarono il conte giacobino, e per poco stette che non chiamassero
giacobino anche il gran duca. Certo era un caso notabile, che nel mentre
che solo si vedevano in Europa principi o cacciati dalle proprie sedi
per la furia dei repubblicani di Francia, od a mala pena contrastanti
contro la forza loro, un principe Austriaco fosse il primo ad accordarsi
con una repubblica insolita, e minacciosa al nome dei re. Ma il tempo
non tardò a scoprire, che quello che il gran duca ebbe fatto per solo
amore dei sudditi, il fecero altri principi assai più potenti di lui o
per consiglio di favoriti ambiziosi, o per gelosìa della grandezza
altrui. Ma era fatale, che in quella volubilità di governi Francesi,
quest'atto del gran duca non preservasse la Toscana dalle calamità
comuni, perchè vennero tempi, in cui la forza e la mala fede ebbero il
predominio: l'innocenza divenne allettamento, non scudo.

Fecero i repubblicani al conte Carletti gratissime accoglienze sì per
acquistar miglior fama, e sì per allettar altri principi a negoziare con
quel governo insolito, e terribile. Debole era il gran duca a
comparazione di Francia; ma era pei Francesi di non poco momento, che un
principe d'Europa riconoscesse quel loro nuovo reggimento, e concludesse
un accordo con lui; perchè, superata quella prima ripugnanza, si doveva
credere, che altre potenze, seguitando l'esempio di Toscana, si
sarebbero più facilmente condotte a fare accordo ancor esse. Perlocchè
fu udito con facili orecchie il conte a Parigi, ed appena introdotti i
primi negoziati, fu concluso, il dì nove febbrajo, tra Francia e Toscana
un trattato di pace e di amicizia, pel quale il gran duca rivocava ogni
atto di adesione, consenso, od accessione, che avesse potuto fare con la
lega armata contro la repubblica Francese, e la neutralità della Toscana
fu restituita a quella condizione, in cui era il dì otto ottobre del
novantatre.

Giunte in Toscana le novelle della conclusione del trattato, si
rallegrarono grandemente i popoli, massime i Livornesi per l'abbondanza
dei traffichi, e con somme lodi celebrarono la sapienza del gran duca
Ferdinando, il quale non lasciatosi trasportare agli sdegni d'Europa, e
solo alla felicità del sudditi mirando, aveva loro quieto vivere, e
sicuro stato acquistato. Bandissi la pace pubblicamente con le solite
forme, ma a suon di cannoni in Livorno in cospetto dell'armata Inglese,
che quivi aveva le sue stanze. Pubblicò Ferdinando, non aver dovuto la
Toscana ingerirsi nelle turbazioni d'Europa, nè l'integrità, o la salute
sua fidare alla preponderanza di alcuno fra i principi in guerra, ma
bensì al diritto delle genti, ed alla fede dei trattati; non aver mai
dato a nissuno causa di offenderla; essere stata imparziale, essere
stata neutrale giusta la legge fondamentale del gran ducato pubblicata
nel settantotto dalla sapienza di Leopoldo; sapere Europa come, e quando
il principe ne fosse stato violentemente, e per una estrema forza
svolto, e con tutto ciò non altro aver tollerato, se non che il ministro
di Francia si allontanasse dalle terre di Toscana; avere ciò conosciuto
la nazione Francese; però essere stata la Toscana, con la conclusione
del nuovo trattato, redintegrata di quei beni, che per forza le erano
stati tolti; volere perciò, ed ordinare, che il trattato si eseguisse, e
l'editto di neutralità del settantotto si osservasse. Perchè poi quello,
che la sapienza aveva accordato, i buoni uffizj conservassero, chiamò
Ferdinando il conte Carletti suo ministro plenipotenziario in Francia.
Introdotto al cospetto del consesso nazionale, orava dicendo, che
mandato dal gran duca in Francia a fine di ristabilire una neutralità
preziosa al governo Toscano, aveva molto volentieri accettato il carico,
siccome quello, ch'ei credeva molto onorevole ad uomo, qual egli era,
amico dell'umanità, amico della patria, amico della Francia;
fortunatissimo per lui riputare il giorno in cui aveva concluso la pace
con la repubblica Francese; essersene rallegrata Toscana con segni di
universale contento; pacifica essere Toscana, voler vivere in termini
amichevoli con tutti; aver sempre avuto i Toscani, malgrado di tutti gli
accidenti occorsi, in onore la potente nazione Francese; sforzerebbesi
egli in ogni modo per fare, che l'amicizia fra i due stati fosse
perpetua; desiderare che la pace conclusa tra Francia e Toscana fosse in
felice augurio di altre tanto all'Europa necessarie: gissero adunque,
continuassero nella temperanza testè mostrata; che sperava ben egli, che
siccome ora gli vedeva coi capi cinti di lauro, così presto gli vedrebbe
con le palme piene d'ulivo.

Rispondeva il presidente con magnifico discorso: il popolo Francese
assalito da una lega potentissima, avere, malgrado suo, preso le armi,
avere anche acquistato gloriose vittorie; ma non desiderare altra
conquista, che quella della sua independenza; volere esser libero, ma
rispettare i governi altrui; sarebbe temperato nella vittoria, come
terribile nelle battaglie; piacergli la Toscana moderazione, piacergli
le cure avute dei perseguitati, piacergli le dimostrazioni amichevoli di
Ferdinando gran duca: perciò avere tosto accettato gli accordi, che
Toscana era venuta offerendo; accettare con animo benevolo il presagio
di altre concordie; non esser nati e fatti i popoli per odiarsi fra di
loro, bensì per amarsi, bensì per travagliarsi concordevolmente a
procacciare felicità vicendevole; tali essere i desiderj, tali le più
instanti cure del Francese popolo in mezzo a così segnalate vittorie:
esser pronto a far guerra, più pronto a far pace; vedere il consesso
volentieri in cospetto suo un uomo noto per filosofia, noto per umanità,
noto per servigj fatti a Francia: augurarne sincera e durabile
concordia.

Infine, perchè non mancasse a queste lusinghevoli parole quel condimento
dell'abbracciata fraterna, come la chiamavano, gridossi romorosamente
l'abbracciata, e l'abbracciata fu fatta, plaudendo i circostanti.
Andossene Carletti molto ben lodato ed accarezzato. Così verificossi con
nuovo esempio l'indole dei tempi, che portava gioje corte e vane, dolori
lunghi e veri.

Giacchè siamo entrati in questa lunga e nojosa briga di raccontare dolci
parole e tristi fatti, non vogliamo passar sotto silenzio le
dimostrazioni non dissimili, con le quali si procedette col nobile
Querini, destinato dalla repubblica Veneziana ad inviato appresso al
consesso nazionale di Francia. Avevano coloro, che nei consigli di
Venezia prevalevano, sperato di sollidar vieppiù lo stato della
repubblica col mandar a Parigi un personaggio d'importanza, acciocchè
con la presenza e con la destrezza dimostrasse, esser vera e sincera a
determinazione del senato di volersene star neutrale. Perlochè,
adunatosi il senato sul principiar di marzo, trasse inviato
straordinario in Francia Alvise Querini, in cui non so se fosse maggiore
o l'ingegno, o la pratica del mondo politico, o l'amore verso la sua
patria; che certo tutte queste cose erano in lui grandissime.

Adunque, arrivato Querini a Parigi, ed introdotto onoratamente al
consesso nazionale, e vicino al seggio del presidente postosi, con
bellissimo favellare disse, cittadino di una repubblica da tempi
antichissimi fondata per la necessità di fuggire i barbari, e pel
desiderio di vivere tranquilla, avere ora nuova cagione di gratitudine
verso la sua patria per averlo destinato ministro appresso ad una
repubblica, che appena nata già riempiva il mondo colla fama delle sue
vittorie. Qual cosa infatti poter essere a lui più lusinghiera, quale
più gioconda di quella di comparire in cospetto del nazionale consesso
di Francia, a fine di confermar l'amicizia, che il senato e la
repubblica di Venezia alla repubblica Francese portavano? sperare la
conservazione di quest'antica amicizia sperarla, desiderarla, volerla
con tutto l'animo e con tutte le forze sue procurare, e stimarsene
fortunatissimo; recarsi ancora a felicità sua, se al mandato della sua
cara patria adempiendo, meritasse che in lui avesse il consesso fede, e
se conceduto gli fosse di vedere, che il consesso medesimo fatto
maggiore di se, e benignamente agli strazj dell'umanità risguardando,
con generoso consiglio dimostrasse, aver più cura della pace che della
guerra, ed il frutto di tante vittorie aver ad essere il riposo di
tutti.

Orava in risposta il presidente dicendo, felicissimo essere alla
repubblica Francese quel giorno, in cui compariva avanti a se l'inviato
della illustre repubblica di Venezia; poter vedere il nobile Querini in
volto ai circostanti i segni della contentezza comune; antica essere
l'amicizia tra Francia e Venezia, ma anticamente aver vissuto la prima
sotto la tirannide dei re; ora dover l'accordo essere più dolce, perchè
libera dal giogo; avere avuto pari principio le due repubbliche: sorta
la Veneziana fra le tempeste del mare, fra le persecuzioni dei barbari;
pure fra tanti pericoli avere acquistato onorato nome al mondo per la
sua sapienza, e pe' suoi illustri fatti; avere spesso le querele dei re
giudicato, spesso l'Occidente dai barbari preservato: similmente sorta
la Francese fra le tempeste del mondo in soqquadro; gente più barbara
dei Goti avere voluto distruggerla, usato fuori le armi, dentro le
insidie, chiamato in ajuto la civile discordia; ma tutto stato essere
indarno, la libertà avere vinto: non dubitasse pertanto Venezia, che
siccome pari era il principio, e pari l'effetto, così sarebbe pari
l'amicizia; avere la generosa Venezia, allora quando ancora stava la
gran lite in pendente, accolto l'inviato della Francese repubblica
onorevolmente; volere la Francia grata riconoscere con procedere
generoso un procedere generoso, e siccome la sua alleata non aveva
dubitato di commettersi ad una fortuna ancor dubbia, così goderebbe
securamente i frutti di una fortuna certa: avere potuto la Francia,
quando aveva il collo gravato dal giogo di un re, ingrata essere ed
ingannatrice, ma la Francia libera, la Francia repubblicana riconoscente
essere, e leale, e con tanto miglior animo riconoscere l'obbligo, quanto
il benefizio non era senza pericolo: andasse pur sicura Venezia, e si
confortasse, che la nazione Francese nel numero de' suoi più puri, de'
suoi più zelanti alleati sarebbe: quanto a lui, nobile Querini, se ne
gisse pur contento, che la Francese repubblica contentissima si riputava
di averlo per ministro di una repubblica amica, e che di pari
estimazione in Francia goderebbe di quella, che già si era in Venezia
acquistata: i desiderj di pace essere alle due repubbliche comuni;
confidare, sarebbero presto con la quiete universale d'Europa adempiti.
Per tale modo si vede, che per testimonio del presidente
Lareveillere-Lepeaux, che orava, Venezia era generosa, libera, amica di
Francia. Pure poco tempo dopo coloro che sottentrarono al governo, ed un
soldato uso ad ogni violenza la distrussero, chiamandola vile, schiava e
perfida.

Giunte a Venezia le novelle della cortese accoglienza fatta al Querini,
si rallegrarono vieppiù coloro, che avevano voluto fondar lo stato
piuttosto sulla fede di Francia, che sull'armi domestiche, e si
credettero di aver in tutto confermato l'imperio della loro antica
patria.

Dalla parte d'Italia, dove era accesa la guerra, incominciavano a
manifestarsi i disegni dei Francesi. Doleva loro l'acquisto fatto della
Corsica dagl'Inglesi, e desideravano riacquistarla, perchè non potevano
tollerare, che la potenza emola fermasse con la comodità di quell'isola
un piede di non piccola importanza nel Mediterraneo. Oltre a ciò le
genti accampate sulla riviera di Ponente travagliavano per un'estrema
carestìa di vettovaglia; importava finalmente, che il nome e la bandiera
di Francia si mantenessero vivi nel Mediterraneo. Fu allestita con
incredibile celerità a Tolone un'armata di quindici grosse navi di fila
con la solita accompagnatura delle fregate, e di altri legni più
sottili. Genti da sbarco, e viveri in copia vi si ammassarono: usciva
nei primi giorni di marzo, e postasi nelle acque dell'isole Iere
aspettava che il vento spirasse favorevole all'esecuzione dei suoi
pensieri.

Il vice ammiraglio Inglese Hotham, che stava in sentore a Livorno con
un'armata, in cui si noveravano quattordici grosse navi di fila, tutte
Inglesi, ed una Napolitana, con tre fregate Inglesi e due Napolitane,
ebbe subitamente avviso dell'uscita dei Francesi sì per un messo da
Genova, sì per le sue fregate più leste, che a questo fine andavano
correndo il mare tra la Corsica e la Francia. Pose tosto in alto per
andar ad incontrar il nemico, e per combatterlo ovunque il trovasse.
Dall'altra parte, uditosi dall'ammiraglio Francese Martin, al quale
obbediva l'armata, che gl'Inglesi solcavano il mare per combattere con
lui, lasciate le onerarie all'isole Iere, sciolse animosamente le ancore
ancor egli, risolutosi al commettere alla fortuna delle battaglie
l'imperio del Mediterraneo. Aveva per compagno a quest'impresa il
rappresentante del popolo Letourneur, uomo non alieno dalle bisogne di
mare, ma che in questo fatto faceva più le veci di confortatore, che di
guidatore. Incominciò a dimostrarsegli con lieto augurio la benignità
della fortuna; perchè avendo l'Hotham, tosto che ebbe le novelle del
salpar dei Francesi, spedito ordine alla nave il Berwich, che stanziava
a San Fiorenzo di Corsica, acciò con tutta celerità venisse a
congiungersi con lui verso il capo Corso, ella, abbattutasi per viaggio
nell'armata Francese, fu fatta seguitare dal vascello ammiraglio il
San-Culotto (con questi pazzi nomi chiamavano i Francesi di quell'età le
navi loro) e da tre fregate, per modo che combattuta gagliardamente, fu
costretta ad arrendersi in cospetto di tutta l'armata repubblicana, che
veniva via a vele gonfie per secondare i suoi, che già combattevano. Ciò
non ostante non si arrese il Berwich senza un feroce contrasto, e tanto
fu ostinata la sua difesa, che il San-Culotto mal concio ritirossi per
forza nel porto di Genova, e poco poscia in quello di Tolone. Intanto
arrivavano le due armate l'una al cospetto dell'altra nel giorno tredici
marzo. Quivi incominciò la fortuna a voltarsi contro i Francesi, perchè
separata per una forte buffa di vento dalla restante armata la nave il
Mercurio, e perduto l'albero maestro, andò a dar fondo nel golfo di
Juan; per questi accidenti si trovarono i Francesi al maggior bisogno
loro con due navi di manco, delle quali il San-Culotto, essendo a tre
palchi, era la principale speranza della vittoria. Godevano gl'Inglesi
il vantaggio del vento, sicchè fu spinta l'armata della repubblica verso
il capo di Noli, seguitandola gl'Inglesi per modo di caccia generale. In
questo tra pel mareggiare, che era forte a cagione del vento assai
fresco, e per la forza dell'artiglierìe Inglesi, che già si erano
approssimate, perdè il vascello il Ça-ira gli alberi di gabbia, e
diventato inabile a far le mosse, correva pericolo di esser predato
dagl'Inglesi. Infatti, non così tosto si era Hotham accorto del sinistro
del Ça-ira, che il fece perseguitare dalla fregata l'Inconstante, e dal
vascello l'Agamennone. Si difese molto gagliardamente Ça-ira, rendendo
furia per furia molto tempo, sicchè diede abilità a' suoi di venire in
soccorso. Mandava Martin la fregata la Vestale per rimorchiarlo, la nave
il Censore per ajutarlo; anzi tutta l'armata accorreva per arrestar il
corso al nemico, e per salvar la nave che pericolava. Queste mosse molto
opportune operarono di modo che gl'Inglesi si tirarono indietro.
Sopraggiunse la notte; il Ça-ira trovossi guasto per modo che quantunque
liberato pel valore de' suoi compagni dal pericolo, non potè raggiungere
il grosso dell'armata, e continuava tuttavia a dimorar troppo più vicino
all'Inglesi, che la salute sua richiedesse. S'aggiunse, che il Censore,
quantunque replicatamente comandato gli fosse, quando il Ça-ira fu
sbrigato dall'assalto degl'Inglesi, di venir a ricongiungersi con
l'armata, si mostrò poco ossequente alla volontà di Martin; e continuò a
stanziare verso la flotta Inglese. Questi accidenti, parte inevitabili,
parte fortuiti, furono cagione che la mattina del quattordici le due
navi il Ça-ira ed il Censore si scopersero più vicine agl'Inglesi che ai
Francesi. Non posto tempo in mezzo, Hotham mandava le due navi il
Bedford ed il Capitano ad assaltarle, avvisandosi, che o le rapirebbe, o
i repubblicani, per salvarle, sarebbero venuti ad una battaglia giusta.
Contrastarono le due navi Francesi con tanto valore, che gl'Inglesi non
poterono venire così tosto a capo del disegno loro. Chiamarono in
soccorso l'Illustre ed il Coraggioso; ma furono anche queste tanto
lacerate dalla furia delle cannonate repubblicane, che la prima, non più
abile a governarsi, fu arsa, la seconda andò per forza a ritirarsi nel
porto di Livorno. Continuavano nientedimeno il Bedford ed il Capitano a
fulminare le due navi della repubblica, che fortemente danneggiate negli
alberi, nelle sarte, e nelle vele, nè potendo pel silenzio dei venti il
grosso dell'armata accorrere in ajuto loro, calata la tenda, si
arrenderono. Avevano gl'Inglesi il benefizio del vento; finalmente,
essendosi messa una brezza leggiera anche pei Francesi, se ne
prevalsero, non già per riconquistare le due navi perdute, che
intieramente disgiunte dalla flotta loro per la presenza dell'Inglese,
che s'era posta in mezzo, non avevano più rimedio, ma bensì per
ritirarsi con minor danno che possibil fosse, da quel campo di battaglia
oramai più pericoloso che glorioso. La quale mossa riuscì poco ordinata,
nè conforme alla volontà dell'ammiraglio; perchè il vascello il
Duquesne, che era il capofila, al quale tutti gli altri avrebbero dovuto
accostarsi per fronteggiar l'inimico con una non interrotta squadra, o
non avendo inteso i comandamenti del capitano generale, o contraffacendo
manifestamente al medesimi, passò a sopravvento degl'Inglesi. Fu
seguitato dai due vascelli la Vittoria ed il Tonante, per modo che
l'armata repubblicana divisa in due, e tramezzata dall'Inglese, non
poteva più nè uniformare i pensieri, nè operare di concerto. Ma un
cattivo consiglio fu compensato da un valore inestimabile; perchè il
Duquesne, la Vittoria, ed il Tonante bersagliarono, nel passare, con
tanto furore la fila Inglese, che ne fu mezzo sperperata; gl'Inglesi
medesimi, sebbene in quei tempi non giusti estimatori del valore dei
Francesi, ne restarono maravigliati. Questo accidente fece anche di modo
che Hotham, pensando meglio a risarcire le navi guaste, che a
perseguitar l'inimico, andò a porre nel porto della Spezia. Poco tempo
dopo passando pel mar Tirreno, si condusse a San Fiorenzo di Corsica,
per sopravvedere da luogo più vicino ciò che potesse sorgere da Tolone.
Assicurò per allora questa vittoria le cose di Corsica a favor
degl'Inglesi. Si ricoverarono i repubblicani dopo la battaglia al golfo
di Juan, poscia all'isole Iere, e finalmente nel porto di Tolone.

Questa fu la battaglia del capo di Noli, nella quale fu pari da ambe le
parti il valore, ma maggiore dalla parte degl'Inglesi la perizia, e la
ubbidienza dei capitani minori. Così fu sturbata ai Francesi l'impresa
di Corsica, diventarono i nemici loro padroni del Mediterraneo, le
province meridionali di Francia penuriarono vieppiù di vettovaglie, i
repubblicani sulla riviera di Ponente furono a tali strette ridotti, che
se si mostrarono mirabili nel vincere i pericoli della guerra, più
ancora diedero maraviglia nel superare gli stimoli della fame, sì
efficace raffrenatrice del bene, sì potente instigatrice del male.

In questo mentre si ebbero le novelle della pace conclusa tra la
repubblica Francese, e il re di Prussia, accidente gravissimo, e che
diede molta alterazione agli alleati, sì per l'opinione, come per la
diminuzione di forze che a loro ne veniva. Non potè però fare, che
l'imperator d'Allemagna ed il re di Sardegna non rimanessero in
costanza; anzi cominciando a manifestarsi gli effetti in Piemonte del
trattato di Valenziana, pel grosso numero di Tedeschi che vi erano
arrivati, malgrado dell'alienazione della Prussia, alzarono la mente a
più importanti pensieri, nutrendosi della speranza di cacciar del tutto
i repubblicani dalla riviera di Genova. Per la qual cosa, avviate le
genti loro verso il Cairo, dal quale i Francesi si erano ritirati, ed
occupata la sommità dei monti, già inclinavano a qualche fatto
memorabile. Erano in tale modo ordinati i confederati, che l'ala loro
sinistra guidata dal generale Wallis, e più vicina a Savona, faceva
sembiante di volersene impadronire, e di assaltare i Francesi che si
erano fortificati al ponte di Vado: il mezzo, dov'era presente il
generalissimo Devins, e che era il nervo principale, minacciava di
voltarsi al cammino dei siti molto importanti di San Giacomo, e di
Melogno: la destra, che obbediva al generale Argenteau, movendosi dalle
vicinanze di Ceva, dava a dubitare che con impeto improvviso
avanzandosi, andasse a riuscire a Finale. Una grossa squadra di
cavallerìa Piemontese stanziava presso a Cuneo, pronta a passar le Alpi,
o gli Apennini, ove la fortuna aprisse qualche adito alla vittoria.
Corpi sufficienti di truppe, massime Piemontesi, munivano le valli di
Stura, di Susa, e d'Aosta sotto la condotta dei duchi d'Aosta e di
Monferrato. Davano gran forza a tutte queste genti i Barbetti, come gli
chiamavano, i quali, gente piuttosto da strada che da milizia,
nascondendosi spediti e leggieri nei luoghi più ermi e più precipitosi
delle Nizzarde montagne, erano assai pronti a spiare le mosse
dell'inimico, a sorprendere le vettovaglie, e ad uccidere, spesso anche
crudelmente, gli spicciolati. Usavano somma barbarie nel difendere la
regia causa; nè i comandamenti del re, che desiderava di metter ordine e
moderazione fra di loro, bastavano per frenare appetiti così smoderati,
e così disumani. Certamente questi Barbetti, se si possono lodare, non
dirò dell'intenzione, che pur troppo era rea, ma della cagione che
pretendevano ai fatti loro, debbono biasimarsi pei modi che usarono,
perchè fecero degenerare la guerra delle battaglie, in assalti
fraudolenti e crudeli di strade.

Dall'altra parte i Francesi governati dal Kellerman erano molto intenti
alle provvisioni per resistere ai confederati, quantunque l'esercito
loro non pareggiasse di numero quel della lega. La loro ala diritta,
sotto l'imperio di Massena, stanziava coll'estremità sua a Vado, e
distendendosi pei monti di San Giacomo, di San Pantaleone, di Melogno,
di Bardinetto, del San Bernardo, e della sommità della Pianeta, arrivava
insino alla valle del Tanaro. Quivi incominciava la parte mezzana, che
pel colle di Tenda andava a congiungersi sul Gabbione con la sinistra,
che muniva i colli di Raus e delle Finestre, e le valli della Vesubia e
della Tinea.

Era Savona sito di molta importanza, sì per l'opportunità del porto, sì
pel suo castello munitissimo. L'una parte e l'altra, non portando
rispetto alla neutralità di Genova, desideravano d'impadronirsene o per
insidia, o per una battaglia di mano. Fuvvi sotto le sue mura
un'abbaruffata fra i repubblicani che vi erano venuti, e i confederati
che gli volevano pigliare: rifulse in questo fatto la virtù del
governatore Spinola, che serbò la neutralità, e la piazza, costringendo
le due parti a levarsene.

A questa incomposta avvisaglia successero assai tosto battaglie
grossissime. Vedevano i confederati essere per loro di somma importanza
lo scacciare i repubblicani dalla riviera di Genova, perchè, se a ciò
non riuscissero, la Lombardìa Austriaca sarebbe sempre stata in grave
pericolo, e la difesa del re di Sardegna, non che difficile, quasi
impossibile. Nè stettero lungo tempo dubbj del modo, col quale e'
dovevano combattere. Assai lunga era la fronte dell'esercito Francese,
poichè si distendeva sui monti Liguri da Vado insino al colle di Tenda.
Il romperla in mezzo era un vincerla tutta. Pure importava, giacchè
gl'Inglesi avevano l'imperio del mare, e potevano ad ogni ora provvedere
gli alleati di viveri e di munizioni, fare lo sforzo contro la fronte
Francese non troppo lontano dal lido, affinchè le armi marittime e
terrestri potessero cooperare al medesimo fine. Si risolvettero adunque
a fare impeto principalmente contro i monti di San Giacomo e di Melogno,
onde riuscisse loro di tagliar fuori l'ala diritta dei Francesi dalle
due altre parti. Pensarono altresì ad assaltare fortemente il luogo di
Vado, dove i repubblicani si erano molto fortificati, affinchè quel
presidio non potesse mandar gente in ajuto di San Giacomo e di Melogno,
e forse perchè speravano che la fortuna sarebbe stata per loro propizia
anche a Vado; il che avrebbe allargato subitamente lo spazio, dove
gl'Inglesi potevano approdare. Tuttavìa gli assalti principali erano
quello di San Giacomo, che signoreggia il Savonese, e quello di Melogno,
che domina Vado, e più dentro penetrava nelle viscere dell'esercito di
Francia. Pertanto gli Austriaci assalirono con grandissimo valore il
posto di Vado, già inclinando verso il suo fine il mese di giugno;
risposero con uguale virtù i Francesi guidati da Laharpe. Tanto fecero i
repubblicani, che quantunque urtati più volte con molto impeto, e con
numero superiore di genti, non si piegarono punto, anzi ributtarono
valorosamente il nemico, che già spintosi avanti con una ostinazione
incredibile, si era impadronito del ponte, che dà l'adito dalla sinistra
alla destra riva del fiume, che scorre presso alle mura di Vado. Questo
fu uno dei fatti della presente guerra, per cui si debbono accrescere le
laudi dei Francesi pel valor dimostrato, e per la perizia del saper
prendere i luoghi, e dell'usar le occasioni. Ma non con pari fortuna
combatterono sui monti di San Giacomo e di Melogno; perchè una grossa
schiera di Austriaci condotti da Devins assaltava impetuosissimamente
tutti i posti, che munivano le alture del primo: varj furono gli
assalti, varie le difese, molti i morti, molti i feriti da ambe le
parti: durò ben sette ore la battaglia, nè ben si poteva prevedere,
quale avesse a prevalere, o la costanza Austriaca, o la vivacità
Francese, avvegnachè quegli alpestri gioghi già fossero contaminati di
cadaveri, e di sangue. Finalmente declinò la fortuna dei Francesi; gli
Austriaci, che prevedevano che da quella fazione dipendeva tutto
l'evento della Ligustica guerra, fatto un estremo sforzo, riuscirono,
cacciatone di viva forza gli avversarj, sulla sommità del monte. Con
pari disavvantaggio procedevano le cose dei Francesi a Melogno, sebbene
non sia stato tanto ostinato, nè tanto lungo lo scontro della battaglia
che gli fu data. Era questo sito, nel quale era ridotta tutta la somma
della guerra in altre parti, per una omissione inesplicabile del
generale Francese, custodito solamente da due battaglioni, inabili
certamente, per la pochezza delle genti, ad un grosso sforzo. Lo
attaccava Argenteau con cinque mila soldati fioritissimi, e dopo breve
contrasto facilmente se lo recava in mano. Il quale accidente mandò in
manifesta declinazione la battaglia pei Francesi, e rendè loro
impossibile lo starsene più lungamente nelle posizioni che avevano
occupato. Per la qual cosa, come prima ebbe Kellerman avviso della
perdita di Melogno, mandava Massena con un grosso di quattro battaglioni
valentissimi a far opera di ricuperarlo; il che era, non di somma, ma di
estrema importanza. Usarono i soldati di Massena molto opportunamente il
benefizio di una nebbia assai folta, ed approssimatisi all'improvviso
sulle prime guardie, misero in loro tanto spavento, che andarono, senza
aspettar altro, in fuga; per poco stette, che non disordinassero le
compagnìe, che custodivano le trincee fatte sulla sommità del monte. Ma
tanti furono i conforti dei capitani accorsi a far provvisione a questo
disordine, che i soldati, ripreso animo, ributtarono valorosamente con
le artiglierìe e con le bajonette il nemico, che già si era avvicinato,
e faceva le viste di voler saltar dentro i ripari. Ritiraronsi i
Francesi, non senza aver perduto buon numero di valenti soldati. Questo
rincalzo non tolse loro tanto di speranza, che non tentassero di
acquistare con un secondo assalto quello, che non avevano potuto
acquistare col primo. Massena medesimo al solito rischievole guidatore
di qualunque più difficile impresa, reggeva i passi loro, ed avendogli
divisi in tre colonne, comandava alle due estreme, ferissero l'inimico
sui due fianchi, alla mezzana, percuotesse di fronte l'altura
pericolosa. Marciavano molto confidenti della vittoria; ma la nebbia,
che aveva tanto favoreggiato il primo sforzo, fu cagione, che succedesse
sinistramente, fin dal principio, il secondo; perchè le due colonne
laterali, non bene discernendo i luoghi per cui dovevano passare, in
vece di andar al cammin loro, ed operare spartitamente dalla mezzana, si
accozzarono a questa per modo, che invece di tre assalti che avrebbero
tenuto in sospetto gli Austriaci su tutte le bande, massime sulle
laterali più deboli, si ridussero a darne un solo sulla fronte. Questo
cangiò del tutto la condizione della battaglia, perchè gl'imperiali
combattendo per diretto da quei ripari sicuri con tutte le artiglierìe
loro, obbligarono prestamente i repubblicani a ritirarsi, non senza
strage, a' luoghi dond'erano venuti. S'aggiunse a questo, che gli
Austriaci s'impadronirono del passo dello Spinardo, altro sito
importante, che dava loro maggior facoltà di rompere e spartire in due
l'esercito di Francia. Occupato san Giacomo e Melogno, salirono
gl'imperiali facilmente sui monti che stanno imminenti a Vado, donde
poterono bersagliare i Francesi, che tuttavìa vi avevano le stanze.
Perlochè questi, disperati pei sinistri occorsi, di poter conservar
questo luogo, chiodati ventidue cannoni e due obici, che non potevano
trasportare, si ritirarono. Entrarono tosto in Vado gli Austriaci;
poservi di presidio il reggimento di Alvinzi.

Mentre tutte queste cose si facevano sulla riviera di Genova,
succedevano parecchie battaglie su tutte le creste degli Apennini e
dell'Alpi, con vario evento; imperciocchè ed i Francesi s'impadronirono
del colle del Monte, per cui potevano aprirsi il passo nel più interno
della valle d'Aosta, e si combattè al monte Ginevra molto valorosamente
per ambe le parti, e con lo stesso valore al colle di Tenda, ed a San
Martino di Lantosca; volevano e Francesi e Piemontesi ajutare con questi
assalti lontani le maggiori battaglie del Genovesato.

Kellerman, veduto che per l'occupazione fatta dagli alleati dei siti più
importanti verso Savona, le sue stanze in quei luoghi non erano più
sicure, e che la sua ala dritta correva pericolo di esser tagliata fuori
dalle altre, pensò a tirarla indietro, restringendo in tal modo tutta la
fronte de' suoi, che siccome troppo lunga dal piccolo San Bernardo sino
ai confini di Vado, era più debole al resistere ad un nemico superiore
di numero. Perlochè tirandola con molta prudenza e singolare arte
indietro, l'andava a porre a Borghetto, donde salendo per Ceriale,
Balestrino, e Zuccarello, e piegando pei monti, dai quali sorge il
Tanaro, andava a congiungersi con la schiera che muniva il colle di
Tenda, e quindi con tutta la fronte dell'esercito. Per tal modo Finale e
Loano, abbandonati dai repubblicani, vennero in poter degl'imperiali.

La ritirata dei Francesi da Vado era necessaria per la salute loro, ma
fu loro da un altro lato di grandissimo incomodo a cagione della
mancanza delle vettovaglie, perchè i Corsari Vadesi e Savonesi con
bandiera Austriaca correvano continuamente il mare, e lo tenevano
infestato sino a Nizza per modo che i bastimenti Genovesi non potevano
più portarvi i fromenti; a mala pena alcune navi più sottili d'Idriotti,
sguizzando la notte, o pel favor di venti prosperi, riuscivano ad
approdarvi, sussidio insufficiente a sollevare tanta carestìa. Per
privare viemaggiormente le navi neutre della comodità di farsi strada ai
lidi di Francia, ed alla parte della Riviera occupata dai Francesi,
aveva il generale Austriaco armato nel porto di Savona certe grosse
fuste, che portavano venti cannoni. Erano anche giunte in Vado due mezze
galere, e quattro fuste Napolitane, che stavano vigilantissime nel
sopravveder il mare. A tutti questi legni minori facevano ala le fregate
Inglesi, che opprimevano con forza superiore, quanto fosse riuscito alle
navi minori di scoprire. Per tutto questo nacque una penuria incredibile
nel campo Francese, e già si promettevano i confederati, che i
repubblicani, indeboliti dalla fame pensassero oramai a ritirarsi da
tutta la riviera. Ma i Francesi, non mostrandosi meno costanti nel
sopportare l'estremità del vivere, di quanto fossero stati valorosi nei
fatti d'arme, continuavano ad insistere dal Borghetto, e dal Ceriale, in
attitudine minacciosa e fiera. Il che vedutosi dai capi della lega, e
stimando che ove la fame non bastava, e' bisognava usar la forza,
assalirono con numero e con valore le posizioni nuove, alle quali i
repubblicani si erano riparati. Sanguinose battaglie ne seguitavano, in
cui ora gli uni, ed ora gli altri restavano superiori: la somma fu, che
non essendo venuto fatto agli alleati di sloggiar i Francesi perdettero
il frutto di tutta l'opera, perchè il non superare quei luoghi era un
perdere tutto il frutto del trattato di Valenziana, un pruovare, che le
potenze imperiale e regia erano impotenti a far impressione in Francia,
un lasciar pendente la lite dell'acquisto, o della preservazione
d'Italia, e finalmente un dar tempo ai Francesi di valersi
dell'accidente favorevole della pace di Spagna, che già si negoziava, ed
era vicina al concludersi. Così le sorti d'Italia si arrestarono, ed
ebbero il tracollo sul piccolo ed ignobile scoglio del Borghetto.

Intanto le cose vieppiù s'allontanavano dalla temperanza in Napoli.
Eranvi nate sì pel famoso grido della rivoluzione di Francia, sì per le
instigazioni segrete di alcuni agenti di questo paese, sì per l'esempio
e le esortazioni degli uomini venuti sull'armata dell'ammiraglio
Truguet, che aveva visitato il porto di Napoli nel novantatre, e sì
finalmente per l'inclinazioni dei tempi, opinioni favorevoli alla
repubblica. Alcuni giovani con molta imprudenza palesemente la
professavano; altri meno imprudenti, ma più inescusabili s'adunavano, e
facevano congreghe segrete a rovina del governo. Notaronsi i discorsi,
seppersi le trame: il governo insorgeva a freno dei novatori. Aveva la
regina Carolina, che molto strettamente si consigliava col ministro
Acton, gran parte nelle faccende del regno. Lo sdegno concetto da
Carolina pei danni pubblici e privati, era operatore ch'ella credesse
annidarsi più malevoli, che veramente non s'annidavano. Forse ancora si
dilettava di vendetta contro coloro, che erano stimati partecipi di
quelle opinioni, che avevano dato l'occasione, onde a sì lagrimevol fine
fossero stati condotti i suoi parenti e consanguinei in Francia. Il
ministro Acton, conosciuto l'umore, si studiava, come i favoriti fanno,
di andare a seconda, con rappresentare continuamente all'animo della
regina già tanto alterato, congiure, e tentativi di ribellioni
pericolose. Creossi una giunta sopra le congiure. Furonvi eletti il
principe Castelcicala, il marchese Vanni ed un Guidobaldi, antico
procurator di Teramo, uomini disposti non solamente a far giustizia, ma
ancora ad usar rigore. Emanuele de Deo, giovane invasato delle opinioni
nuove, e mescolato nelle congreghe segrete, fu punito coll'ultimo
supplizio, e morì con mirabile costanza. Alcuni altri, rei com'egli,
furono condotti alla medesima fine: alcuni carcerati, alcuni confinati.
Ciò era non solo dritto, ma ancora debito dello stato: ma si crearono
gli uomini sospetti, parte per indizj più o meno fondati, parte anche
senza indizj, mescolandosi le emulazioni e gli odj particolari là dove
non era nè reità, nè indizio di reità. Le carceri si empierono. Era un
terrore universale; s'indugiavano i giudizj; le pietose ambizioni non si
stimavano, perchè il pregare pei parenti venuti in disgrazia, ed il
difendere degli avvocati generava sospetto. Il famigliare consorzio era
contaminato dalla paura dei delatori. Diceva Vanni, già confinata in
carcere una gran moltitudine, pullulare tuttavìa nel regno i giacobini;
abbisognare arrestarsene ancora ventimila; nè si ristava: i carcerati si
moltiplicavano. Fu imprigionato Medici, perchè Acton aveva gelosìa
dell'autorità di lui, e perchè credeva che aspirasse al favor della
regina per mezzo di una sorella, damigella molto intima di Carolina.
Anzi cotale macchina fu ordita per condurlo al precipizio, che se nol
salvava l'integrità del giudice Chinigò, vi sarebbe anche caduto sotto,
e fora stato privato il regno di un uomo di non ordinaria perizia negli
affari di stato. Era Medici, oltre le opinioni che gli si attribuivano,
querelato di carteggio con Francia: esibironsi anche le lettere in
giudizio, come se di Francia venissero, quando Chinigò molto
diligentemente risguardando, fece vedere, Napolitane carte essere, non
Francesi. Duravano già da molto tempo le pene insolite, nè rimetteva il
rigore. I popoli prima si spaventavano, poi s'impietosivano, finalmente
si sdegnavano: ne facevano anche qualche dimostrazione. Pensossi al
rimedio. Siccome Vanni principalmente era venuto in odio all'universale,
ed a lui più che a' suoi compagni si attribuivano i fatti occorsi, così
fu dismesso ed esiliato da Napoli, gratitudine degna del benefizio. Ciò
non ostante non fu piena la moderazione che si aspettava, perciocchè
l'asprezza non cessò del tutto, se non quando Napoli venne a patti con
Francia. Di questi umori terribili era pieno il Napolitano regno, nè è
da far maraviglia, se abbiano poscia sboccato con tanto impeto, e fatto
sì grande inondazione, quando gli accidenti gli ajutarono.

Frattanto non si confermava l'imperio Inglese in Corsica, parte per
l'inquietudine naturale di quella nazione, parte perchè i partigiani
Francesi vi erano numerosi, parte finalmente perchè i popoli
attribuendo, come sogliono, a quel nome di libertà più di quello che
dare può, sì erano dati a credere, ch'ella dovesse indurre l'immunità
delle tasse; quando poi si trovarono scaduti dalle speranze, si erano
sdegnati, e gridavano, aver solo cambiato padrone, non peso. Oltre a ciò
grande era tuttavìa il nome di Paoli in Corsica, e coloro che più
amavano l'indipendenza che l'unione con gl'Inglesi, voltavano volontieri
gli animi a lui, come a quello che avendo contrastato l'acquisto della
Corsica ai Francesi, poteva anche turbarlo agl'Inglesi. Tutti questi
motivi o spartitamente, o unitamente operando, facevano, che non
quietando gli animi, erano sorti parecchi rumori in alcune pievi quà dai
monti, massimamente nei contorni d'Ajaccio. Si adunavano quà e là bande
armate, che non contente al non pagar esse le contribuzioni, impedivano
che altri le pagasse, ardevano i magazzini del pubblico, entravano
armatamente nelle case dei particolari addetti alla Francia, ed anche di
quelli che amavano l'Inghilterra, minacciando, ed ogni cosa rubando. Il
male già grave in se, induceva ogni giorno maggior timore; alcuni già
gridavano apertamente il nome di Francia. Nè la mala riuscita delle armi
navali Francesi nel Mediterraneo aveva potuto moderare questi umori già
mossi; che anzi mescolandosi la pervicacia del continuare all'animosità
del cominciare, si temeva una turbazione universale, se prontamente non
vi si provvedesse. Per la qual cosa il vicerè Elliot, avvisato prima
diligentemente in Inghilterra quanto occorreva, mandò fuori un bando
esortatorio. Rammentava i benefizj dell'Inghilterra; avere liberato i
Corsi dall'anarchìa e da un truculento dominio; col proprio sangue aver
loro conservato quel quieto e libero vivere; sopperire col denaro
proprio alle spese più gravi; soldati Corsi pagarsi da lei; l'arsenale
d'Ajaccio da lei fornirsi; inviolata essere in Corsica la libertà delle
persone, sacre ed inviolate le proprietà; il mare libero alle navi mercè
la tutela del naviglio Inglese; la religione antica rispettata,
trattarsi con la santità del papa nuovi ordinamenti al bene universale
molto utili; tutto presagire, tutto promettere un buono e facile ordine
di governo: che voler dunque significare questi umori, e questa
turbolenza nuova? Badassero a non corrompere coi tumulti il bene
universale; badassero che ove la licenza regna in luogo della legge, ivi
non son più sicure nè le proprietà, nè le vite; badassero quanto
imprudente fosse, quando era il tempo di stabilire la libertà e la
sicurtà della Corsica, spargere semi di nuovi travaglj, che potevano
aprir l'adito a farla ritornare nella servitù di un nemico arrabbiato e
vicino; volere un governo senza tasse, essere stoltizia; doversi meno
lagnar la Corsica di altri popoli, poichè l'Inghilterra suppliva del
suo, ed i rappresentanti consentivano; ricordassersi della fede data,
del giuramento fatto; avere più compassione che sdegno ai traviati,
preferire l'ammonizione alla punizione; ascolterebbe ogni giusta
querela, farebbe ragione ad ogni discreta domanda, ma non sarebbe mai
per tollerare, che la violenza prevalesse alla legge, nè che fossero
offesi in Corsica la dignità della corona, ed i diritti constituiti del
re.

Queste esortazioni non restarono senza effetto, non già sulle
popolazioni mosse, perchè a popolo mosso bisogna parlar co' fatti, non
con le parole, ma bensì su quelle d'oltremonti, che eleggevano
volentieri di stare sotto l'imperio d'Inghilterra. Laonde, ordinate
alcune squadre di soldati subitarj, furono mandate ad ajutare nelle
pievi licenziose le esortazioni del vicerè. Oltre a tutto questo Paoli,
o cagione, o pretesto che fosse di questi romori, fu chiamato in
Inghilterra dal re, il quale, perchè la chiamata fosse più onesta, gli
aveva scritto, la presenza sua in Corsica fare i suoi amici troppo
animosi; se ne venisse pertanto a respirare aere più tranquillo in
Londra; rimunererebbe la fede sua, metterebbelo a parte della propria
famiglia. Paoli, obbediendo all'invitazione, se ne giva a Londra,
trattenutovi con due mila lire di sterlini all'anno. Visse sino
all'ultimo più accarezzato che onorato. Così finì Pasquale Paoli nome
riverito nella storia, e che sarebbe molto più, se non fosse nata la
rivoluzione di Francia. Imperciocchè a lui furono più gloriose le
disgrazie che le prosperità, e l'integrità del suo nome incominciò a
restare offesa, quando consentì ad essere ripatriato dalla Francia, e
molto più quando volle sottomettere la patria all'Inghilterra; e poichè
era fisso là donde ogni accidente umano procede che la Corsica avesse ad
essere, non di se stessa, ma o Francese o Inglese, era richiesto a
Paoli, che nè accettasse il benefizio di Francia, nè servisse ai disegni
d'Inghilterra. Tanto è vero, che ad alcuni uomini è più glorioso il
riposare, che il travagliarsi! Ma volle il destino, che questo illustre
Corso servisse di nuova ammonizione a coloro, che o per ambizione, o per
l'amore scelerato delle parti sottomettono la patria loro agli strani;
perchè il minor male che si abbiano, è il sospetto di coloro, a cui
hanno servito.

Gli avvertimenti del vicerè, le mosse dei soldati Corsi ai soldi
d'Inghilterra, la partenza di Paoli, ed insieme i benigni ordini venuti
da Londra furono di tanta efficacia, che i comuni sollevati, fra gli
altri massimamente quelli di Ajaccio e di Mezzana più ostinati, deposte
le armi, tornarono all'obbedienza. Così fu ristorata, se non la
concordia, almeno la pace in Corsica, non sì però, che per l'infezione
delle parti non vi fossero molti mali semi, che avevano a partorire fra
breve effetti notabili a pregiudizio degl'Inglesi in quell'isola.

Qualche moto anche accadde a questi tempi in Sardegna, principalmente in
Sassari, città vicina alla Corsica. Il popolo sollevato domandava gli
stamenti, che non sono altro che gli stati generali di Sardegna;
domandava i privilegj conceduti dai re d'Aragona, domandava i patti
giurati nel 1720. Capi e guidatori di questo moto erano Goveano Fadda,
Giovacchino Mundula, e principalmente il cavaliere Angioi, uomo tanto
più vicino alla virtù modesta degli antichi, quanto più lontano dalla
virtù vantatrice dei moderni. Sassari mandò i suoi deputati a Torino,
perchè, moderatamente procedendo, i diritti ed i desiderj dei Sardi al
re rappresentassero. Dieronsi ai deputati buone parole, e forse qualche
cosa più che buone parole. La missione loro non partorì frutto, e se ne
partirono disconclusi. Intanto furono i tumulti di leggieri sedati,
componendosi di nuovo il vivere nella solita quiete con grande
contentezza del re, che molto mal volentieri aveva veduto contaminarsi
la difesa di Cagliari dalle sollevazioni di Sassari. Fadda, Mundula, ed
Angioi si posero con la fuga in salvo.

In questo mezzo tempo si udirono importantissime novelle da Basilea,
essere la Spagna, partendosi dalla confederazione, condescesa il dì
ventidue luglio alla pace con la repubblica Francese; il quale accidente
tanta efficacia doveva avere in Italia, principalmente negli stati del
re di Sardegna, quanta ne aveva avuto negli affari di Germania, e
principalmente in quei dell'Austria, la pace conchiusa tra la Francia e
la Prussia; i repubblicani vincitori dei Pirenei potevano facilmente
voltarsi contro l'Italia per farvi preponderare le forze Francesi. Mossi
poi anche i Parigini reggitori da quel loro perpetuo appetito d'invadere
l'Italia, col diventar padroni del Piemonte per la pace, del Milanese
per la guerra, erano stati operatori, che s'inserisse nel trattato con
la Spagna il capitolo, che la repubblica Francese in segno d'amicizia
verso il re Cattolico, accetterebbe la sua mediazione a favore del regno
di Portogallo, del re di Napoli, del re di Sardegna, dell'infante duca
di Parma, e degli altri stati d'Italia, a fine di concordia tra la
repubblica e questi principi. Ulloa, ministro di Spagna a Torino, fece
l'ufficio, profferendosi a mediatore tra la repubblica, ed il re
Vittorio. Offeriva la conservazione, e la guarentigia dei proprj stati,
se consentisse a starsene neutrale, e a dar il passo ai Francesi verso
l'Italia. Offeriva la possessione del Milanese, se si risolvesse a
collegarsi con la repubblica. Mescolaronsi al solito speranze di
acquisti di territorj più contigui, se cedesse l'isola di Sardegna alla
Francia. Udiva il re Vittorio molto sdegnosamente le proposizioni della
Spagna, e sulle prime dichiarò, voler continuare nell'alleanza con
l'Austria. Ma poichè fu più pacatamente considerata la cosa, o che
s'inclinasse ai patti, o che solo si volesse aver sembianza
d'inclinarvi, si convocò il consiglio, al quale furono chiamati molti
uomini prudenti, ed altri assai pratichi delle militari faccende. Erano
per deliberare intorno ad un soggetto gravissimo, e da cui dipendeva
questo punto, se il Piemonte avesse a conservare la signorìa di se
medesimo, o di cadere in servitù di forestieri. Era presente a questo
consiglio il marchese Silva, figliuolo di uno Spagnuolo, console di
Spagna a Livorno. Pratico delle cose del mondo per molti viaggi in
Europa, massimamente in Russia, dove era stato veduto amorevolmente
dall'imperatrice Elisabetta, pratico delle cose militari per lungo
studio ed esperienza, avendo anche scritto trattati sull'arte della
guerra, condottosi finalmente agli stipendj della Sardegna, era il
marchese da tutti stimato e riverito. Chiesto del suo parere in sì
pericoloso caso, parlò, con singolare franchezza, in questi termini:

«Io fui più volte interrogato su quanto tocca questa infelice guerra, e
sempre quanto risposi fu da tutti contrastato, da molti in sinistra
parte voltato, da alcuni tenuto a vile, come se la malaugurosa
Cassandra, sempre veritiera e non creduta mai, io mi fossi; e certamente
qualunque sia il momento della presente occorrenza, che è grandissimo,
anzi estremo, a tutt'altra cosa io avrei pensato prima che a questa,
ch'io dovessi di nuovo del mio consiglio essere ricerco. Ma comunque ciò
sia, e quantunque io avessi ad essere o poco grato ad alcuni, o
calunniato da altri, non voglio in questo del mio debito mancare verso
chi mi chiama, verso quel signore ch'io adoro, verso quella patria, che
per mia, come se nato ed educato vi fossi, volonterosamente mi scelsi. E
prima ch'io d'altre cose mi discorra, voglio su questo primo principio
insistere, che una nazione, che libera vuol essere, libera sarà, e che
contro di lei niuno impedimento è che prevalga; che se poi questa
nazione fia grande, fia generosa, fia guerriera, acquisterà per questa
medesima libertà tale forza, tale grandezza, tale potenza, che sotto il
suo dominio, od almeno sotto le sue leggi tutti i suoi vicini ridurrà.
Ora, in nome di Dio, di che si tratta nella presente controversia, se
non se di accettar queste leggi onorevolmente, o di subirle
ignominiosamente? e quale esitazione può essere, quale dubbio può
cadere, quando si va a scerre tra un amico, forse un po' insolente, ed
un nemico certamente irritato e superbo? Come un uomo prudente potrà
stare in pendente, massimamente considerando la fede dubbia di un
alleato, piuttosto invasore delle nostre province, che difenditore,
cagione piuttosto della rovina di questo stato, che preservatore della
sua salvezza? Conciossiachè, se son rotte d'ogni intorno con
ispaventevole fracasso le difese di questo una volta felicissimo e
securissimo regno, se la tempesta è pronta a scagliarsi nelle fertili
pianure del nostro bel Piemonte, se già le fortezze vacillano, se già
gli animi stan dubbj, se già lo spavento universale un eccidio
universale prenunzia, se già l'Italia trema all'apparenza di un funesto
avvenire, a chi deonsi tante calamità riferire, a chi sentirne obbligo,
se non se a questo medesimo ambizioso, e poco fedele alleato? V'accese
con incentivi subdoli, v'ingannò con sussidj insufficienti. Sovvengavi,
signori, di quanto io già vi dissi, ed evidentemente altre volte
dimostrai, che ove i Francesi riusciti sono a far fondamento delle
operazioni loro una linea, che dal fianco orientale dell'Alpi partendo,
va a dar negli Apennini, l'importantissima barriera dei monti, e delle
fortezze è superata, ed il Piemonte privo de' suoi ripari, circondato,
investito da tutti i lati senza difesa ridotti, si trova vicino ad una
ruina inevitabile. Io dimostrai al re, quando mandommi a visitar i
luoghi, che questa linea dalle Viosene insino a Toirano è insuperabile;
poichè le creste dei monti per Termini ed il Galletto sino a Balestrino
sono del tutto inaccessibili; che se spuntar si volesse dal Carlino,
entrerebbe l'esercito in una gran fondura tra questo luogo appunto, e la
contea di Nizza, dove lo sforzo di cinquanta mila combattenti sarebbe ed
inutile contro il nemico, e fatale per loro. Nè migliore speranza si
avrebbe, se dalla destra parte verso il Ceriale entrar si volesse,
poichè i Francesi ad una seconda posizione preparata ritirandosi, e noi
sappiamo che quattro fino a Ventimiglia le une più forti delle altre ne
hanno, sempre potranno a posta loro, poichè occupano le più alte cime,
dai luoghi più alti ai più bassi calare, e conseguentemente senza
ostacolo nessuno, nel cuore stesso del Piemonte penetrare. Odo, che voi
avete speranza nell'esercito vostro: ma l'esercito, sebbene per valore a
nissuno sia secondo, già debole per se, ed indebolito per tante morti, a
mala pena potrà bastare a presidiar la città capitale, o se indugiasse a
ricoverarvisi, investito sui fianchi, circondato, e tagliato fuori dalle
colonne Francesi partite da tutti i punti della circonferenza dalla
riviera di Genova, e dalla valle del Tanaro sino alla Torinese Stura,
alcun rimedio più non avrebbe alla sua salute. Tutte queste cose non
possono parer dubbie, se non a coloro che o i luoghi non conoscono, o
quanto sia debole l'esercito, quanto penuriose le finanze, quanto
potenti i semi della ribellione non sanno. Veggono alcuni più parziali
che prudenti uomini, con gli occhi loro abbacinati, scender
continuamente dal Tirolo in ajuto del Piemonte ora quaranta, ora
sessanta mila Tedeschi. Ma volesse pur Dio, che questa gente armata
avesse più corpo in terra, che chimera od ombra nella fantasìa di certi
consiglieri ardenti: la fama è oramai troppo lunga, perchè l'ajuto sia
vero. Certamente fallace consiglio sarebbe il promettersi qualche cosa
dalle vane speranze, dalle esagerazioni lusinghiere, dalle promesse
ingannevoli della corte di Vienna. Ma che dico? Quando i fatti parlano,
qual bisogno v'è di parole? Non fu stipulato nel trattato di Valenziana,
che gli Austriaci solamente combatterebbero nella pianura? Ignorate voi
forse gli ordini dati agli imperiali capi di non mettersi senza grande
occasione in potestà della fortuna, di tenersi grossi, di usare
moderatamente i soldati, di serbargli interi per la difesa della
Lombardìa? Non disselo a chiare note, non predicollo apertamente a me e
ad altri Devins medesimo? Voi potete a grado vostro dire, che la difesa
della Lombardìa è in Piemonte, poichè ciò era vero, or son due anni, e
non è più vero oggidì, perchè le Alpi son perdute, gli Apennini invasi,
la pianura aperta, e voi state qui deliberando paventosi, e dubbj se vi
sia possibile difendere la real Torino, e l'antico trono di questi
principi giustissimi. Che se voi persistete a dire che in Piemonte è la
difesa della Lombardìa, potrebbero a giusta ragione rispondervi i
generali dell'Austria, che essendo oramai il Piemonte privo di difesa,
se l'esercito loro si ostinasse a volerlo difendere per ritardar qualche
tempo l'invasione della Lombardìa, correrebbe pericolo esso medesimo di
esser tagliato fuori dal Milanese, e che per tal modo la Lombardìa
stessa, l'esercito destinato a difenderla, ed il Piemonte con loro,
sarebbero ad uno e medesimo tempo senz'alcuna speranza di poter
risorgere perduti, e l'Italia a servil giogo posta. Non combatte l'uomo
col medesimo valore quando difende le cose altrui, come quando difende
le proprie. Di ciò debbonvi avervi fatti avvertiti gli Austriaci, quando
già sì mollemente in ajuto vostro combatterono in casi, in cui ci andava
o la speranza del conquistare, o la sicurtà loro. Eppure erano allora le
forze vostre in essere, ora son prostrate; od io a gran partito
m'inganno, od alle prime mosse dei Francesi verso Genova, voi vedrete
questi medesimi Austriaci correre precipitosamente verso la Lombardìa,
ed in preda al vincitore abbandonarvi, senza neppur lasciare un soldato
in ajuto vostro di quel già sì debole e sì estenuato esercito
ausiliario, che l'imperatore si è obbligato a mandarvi.

«Adunque, essendo tutte le difese dello stato od in mano del nemico, od
in pericolo di cadervi, le genti nostre diminuite di numero e di animo,
l'alleato poco fedele, e piuttosto della salute sua che della nostra
sollecito, nè potendo le nostre necessità aspettare la tardità dei
rimedj che si preparano, io porto opinione, che la pace sia assai più
sicura della guerra, ed alla pace vi conforto, e la chiamo, e la bramo
ora che le forze, che ancor vi restano, ve la possono dare onorevole e
sicura; che se aspettate l'ultima necessità, fia la pace infame, fia
distruttiva, fia congiunta con servitù intiera ed insopportabile. Se
altro partito miglior di questo vi sovviene, avrei caro udirlo; ma
qualunque ei sia, non istate più indugiando, che il tempo pressa,
l'occasione fugge, il pericolo sovrasta. Or vi spiri benigno il cielo, e
vi faccia deliberar sanamente a salvazione del generoso Piemonte, ed a
preservazione della nobile Italia».

Questo discorso porto da un uomo pratico di guerra, di natura molto
veridica, congiunto di amicizia col generale Austriaco Strasoldo, fece
non poco effetto negli animi dei circostanti, dei quali una parte
inclinava agli accordi quantunque tutti avessero la volontà aliena dai
Francesi. Ma sorse a contrastar questa inclinazione alla pace il
marchese d'Albarey, il quale, sebbene fosse d'indole pacifica e d'animo
temperato, essendo stato operatore del trattato di Valenziana, e
fondandosi sulle considerazioni politiche, opinava, doversi nella guerra
e nella fede data all'Austria perseverare.

«Sono, ei disse, più che qualunque altra azione umana all'arbitrio della
fortuna sottoposte le militari fazioni; le politiche cose altre
variazioni non fanno, se non quelle che suole indurre la prepotente
forza dell'armi. Della quale differenza la cagione si è, che le prime
pendono intieramente dai casi fortuiti e dal coraggio degli uomini
sempre soggetto a spaventi inopinati, mentre le seconde stanno fondate
sulle umane passioni, le quali sono sempre in tutti i luoghi ed in tutti
i tempi le medesime. Infatti si vede che la guerra mette spesso in fondo
i più potenti, i più gloriosi reami, mentre quelli che alla ragione di
stato prudentemente si conformano, vivono tutto quel corso di vita che
dalla natura alle opere umane è concesso. Ha la forza in se non so che
di cieco e di disadatto, che la fa dar negli scogli e nelle ruine; ha la
prudenza, figliuola della cognizione vera delle umane passioni, in se
non so che di disinvolto e di sguizzante, che fa che chi la segue schivi
gli ostacoli, e viva eterno. Propone il marchese Silva che si faccia la
pace, perchè, come crede, non si può più far la guerra; chiama l'Austria
infedele; è confortatore, che il re si fidi nella repubblica Francese,
la quale, sebbene ora faccia certe dimostrazioni in contrario, è pure la
nemica naturale e terribile di tutti i re. Ma sul bel principio del mio
favellare, e su di questo medesimo argomento di guerra insistendo, di
cui tanto è il mio avversario perito, io domando a lui, quale dei due
eserciti sia più grosso, o del nostro congiunto alle genti Austriache, o
di quello del nemico, solo esposto a tutto lo sforzo degli alleati?
Certamente, qual uomo sincero, qual egli è, sarà per rispondere, il
nostro. E se gli domando, s'ei crede che per la congiunzione delle genti
de' Pirenei, il Francese diventi più potente del confederato ingrossato
per la giunta di nuove genti Tedesche, certo ancora ei risponderà, non
credere; poichè e i Pirenei saran pure da guardarsi; e la pace con la
Spagna non sarà senza sospetto. Finalmente se io gli domando, s'egli
stima i Francesi più valorosi dei Piemontesi, o più degli Austriaci,
certo sono ch'ei risponderà, non istimare. Dove vanno dunque a ferire
queste instanti querele, che voglion significare questi predicati
spaventi? Sono i Francesi padroni delle cime dei monti! E siano, e
s'arrovellin pure per la fame, per la miseria, per la intemperie in que'
luoghi alpestri e selvaggi; che se hanno i gioghi, e' non hanno i passi,
e non vedo che alcuna fortezza vacilli, non che sia in mano loro, ed il
penetrar in Piemonte con le fortezze nimichevoli a ridosso, sarebbe pei
Francesi stoltizia, piuttosto che coraggio, sarebbe caso più
desiderabile per noi, che spaventoso; che anche quì il valor Piemontese
ed Austriaco affrontolli, ed anche quì biancheggiano ancora i campi
delle Francesi ossa prostrate in battaglie giuste da queste stesse mani,
da queste stesse armi, che ora contro la rabbia loro difendono
l'appetita Italia. Nè so restar capace, come si possa accagionare la
fede, od il valore delle genti Tedesche. Sanlo Savona e San Giacomo,
sanlo Vado e Melogno ancora tinti da repubblicano sangue come feriscono
le spade, come piombino le palle Tedesche. Che i generali d'Austria
abbiano cura della Lombardìa, il crederei facilmente, e debbonla avere:
ma che non curino il Piemonte, dov'è colui che lo dice? Poichè tanto
sangue sparso, tante incontrate morti, non solo sui monti della Liguria,
ma nei seni più reconditi delle Alpi, rendono testimonianza in
contrario. Ma pogniamo esser le cose della guerra tanto pericolose,
quanto il mio avversario asserisce, io non crederò punto mai, ch'elle
siano disperate. Che ancora abbiam braccia e petti, ancora abbiam
fortezze nelle bocche delle Alpi, nè credo, che siamo in grado di essere
costretti ad abbracciare consigli pericolosi, od a farci incontro ad
occasioni immature. Ma giacchè si grida pace, vediam che cosa sia,
vediam che in se porti questa consigliata pace. La pace con la Francia
importa la guerra con l'Austria; il cedere la Savoja e Nizza ai Francesi
vuol significare il ricevere dalle mani loro rapaci qualche porzioncella
del Milanese, vuol significare il dar loro il passo pel Piemonte, vuol
significare il permettere che vadano a ferire direttamente il cuore di
coloro, che fin quì difeso hanno il cuor nostro. Sicchè io vedo
l'infamia sul limitare stesso di quest'accordo; perchè quivi è un dare
al nemico, ed un arricchirsi delle spoglie dell'amico. Pure l'onore è
qualche cosa in questo mondo, e l'incertezza degli umani eventi vi dee
tener avvertiti, che tardi o tosto avrete bisogno di alleati; e quale
alleato possiate trovare, dopo tanta ignominia, per me già nol so. Ma
più addentro questa materia considerando, io trovo che l'accordo con
Francia sarebbe la servitù del Piemonte, sarebbe il suo soqquadro,
sarebbe la sua ruina. Non possono gli Austriaci, quantunque presenti,
tanto avvilupparci, che diventiam servi delle spade Alemanne, perchè le
sedi loro troppo sono dalle terre nostre lontane. Possonlo, e facilmente
i Francesi, perchè qui pur troppo siam vicini alla fonte di un tanto
diluvio, e non so se vi conforti la moderazione loro, la quale quanta e
quale sia, sallo il mondo pieno oramai tutto per opera loro di spaventi
e di ruine. Per giudicare quali i Francesi siano, e di che sappiano in
casa altrui, addomandatelo ai Fiamminghi, addomandatelo agli Olandesi, e
se son contenti essi di avergli per alleati, ed in casa loro, siatene
pur contenti ancora voi, ed abbiatene il buon pro. Semi sonvi di
rivoluzione e di sommossa in Piemonte? Certo sì che vi sono. Ma credete
voi, o mio buon marchese Silva, che i Francesi con la presenza loro gli
spegneranno? Per me nol credo; credo anzi al contrario, che le giacobine
teste pulluleranno, all'aperto si mostreranno, di ultimo sterminio
questa felicissima monarchìa minacceranno. Condanneranle forse i
Francesi in pubblico, ma fomenteranle in segreto; camminerà lo stato
sopra ceneri ingannatrici, e quando voi vi risolverete a mettere il piè
sulle prime faville, le farete prorompere in universale incendio. Un
manifesto francese poi molto bene acconcio, che di manifesti e di ciarle
non hanno inopia, accomoderà il tutto con chiamar voi traditori, voi,
che altro non avrete fatto, che sopportar pazientemente la superbia
loro. S'abbia la Prussia, s'abbia la Spagna pace con la Francia, poichè
per esse non debbono passar i Francesi per andarsene ai disegni loro; ma
poichè eglino per nissun'altra cagione vi propongono a questi giorni la
pace, se non se per passare in Piemonte ad invadere la Lombardìa, pare a
me che la guerra assai più sicura sia della pace; perciocchè la presenza
di questi smodati repubblicani non può essere senza semenze funeste, non
senza scandali, non senza sommosse, non senza inevitabile perdizione. Nè
vi esca di mente, che la Francia per non altro vi richiede ora di pace,
che per farla con l'Austria più potente di voi; nè siate per dubitare
punto, che ove si scoprirà la prima occasione di far pace con lei, la
farà, e lasceravvi nelle peste, nè ricorderassi di voi, manco ancora
dell'amicizia vostra, e dovrete tenervi molto fortunati, se non avrete
ad accorgervi dai patti che seguiranno, quanto pregiudizioso consiglio
sia l'abbandonare un amico fedele e pruovato, per darsi in braccio ad un
amico infedele e nuovo; che questi guadagni appunto si fanno i deboli,
quando vogliono farla da astuti coi potenti. Odo favellare di penuria di
finanze. Ma che penuria, quando ci va la salute dello stato? Per me, ho
vergogna di parlar di denaro, quando si tratta dell'essere, o del non
essere. Poi credete voi, signor mio, che la Francia sia meglio per
impinguar il nostro erario, che l'Inghilterra? Se vel credete voi, non
so qual semplicità sia la vostra. Quanto a me, io mi credo che meglio
proceda il denaro da chi ne ha troppo, e il getta in casa altrui, che da
chi ne ha poco, ed il rapisce in casa altrui. Ora recando alla somma
quello, che sono ito finora minutamente considerando, a me pare, che
l'amicizia con l'Austria sia più sicura e meno pericolosa, che
l'amicizia con Francia. Perciò esorto e prego, che rifiutati i partiti
temerarj, e mostrando il viso alla fortuna, ed alla costanza nostra già
tanto famosa non mancando, dimostriamo al mondo, che il Piemonte
minacciato a' tempi nostri non ha avuto minor animo, che il Piemonte
invaso ai tempi andati».

Queste parole vere in se stesse non restarono senza effetto, meno perchè
vere erano, che perchè gli animi non avevano per un'anticipata
risoluzione alcuna inclinazione alla concordia. Per la qual cosa, posta
in non cale la mediazione di Spagna, e tagliata ogni pratica,
deliberossi di continuar nella guerra contro la Francia, e non si
partire dall'alleanza con l'Austria. Certamente il partito era pieno di
molta dubbietà; perchè non vi era minor pericolo nelle suggestioni, che
nelle armi repubblicane, e si temevano con molta ragione gli effetti,
che avesse a portar con se la presenza dei Francesi in Piemonte. Laonde
la risoluzione fatta non è se non da lodarsi, non perchè più sicura
fosse, ma perchè in pari pericolo da ambe le parti, ella era più
onorevole.

Giugneva intanto il tempo, che doveva mostrare, se quelle armi, che non
senza grave fatica e stento avevano potuto contrastare ai Francesi
divisi tra Spagna ed Italia, potessero resistere all'impeto loro unito:
ed indirizzato a voler fare la conquista dell'Italiane contrade. Già fin
dal principio di quest'anno si era deliberato nei consigli di Francia di
voler passare con le armi in Italia. Uno dei principali confortatori a
quest'impresa era Scherer, riputato fra i buoni generali di Francia, per
le pruove fatte recentemente da lui nelle guerre di Germania e di
Spagna. Si rinfrescavano vieppiù questi pensieri dopo la pace di Spagna;
e parendo, che quegli che ne aveva fatto il disegno, più accomodato
capitano fosse per mandarlo ad esecuzione, fu egli preposto all'esercito
d'Italia, restando Kellerman a governare solamente le genti alloggiate
nelle Alpi superiori. Concorrevano intanto i soldati repubblicani dai
Pirenei agli Apennini, e con loro parecchi guerrieri di nome. Inclinava
omai la stagione all'inverno, e trovandosi gli alleati riparati a luoghi
forti per natura, e per arte, a tutt'altro pensavano fuori che a questo,
che i repubblicani, massime privi com'erano di cavallerìe, con poche e
piccole artiglierìe, e ridotti in una insopportabile stretta di
vettovaglie, avessero animo di assaltargli. Ma i soldati della
repubblica usi a vincere le difficoltà che più insuperabili si
riputavano, ed astretti anche dall'ultimo bisogno ad aprirsi la via per
mare e per terra verso Genova, dalla quale sola potevano sperare di
trarre di che pascersi, non si ristettero, ed opponendo un coraggio
indomabile all'asprezza del tempo, alla mancanza dell'armi, alla
carestìa del vivere, ad un nemico più numeroso di loro, abbondante
d'armi e di munizioni, fortificato in luoghi già per se stessi
malagevoli, si deliberarono di voler pruovare, se veramente il valore
vince la forza, e se l'audacia è padrona della fortuna. Così si
preparava la battaglia di Loano, assai famosa pel valore mostrato dai
soldati repubblicani, e per la perizia dei generali loro, specialmente
di Massena, che ebbe la principal gloria di questo fatto. Era la fronte
dei Francesi in tal modo ordinata, che posando con l'ala dritta sulla
rocca del Borghetto bagnata dal mare, e passando per Zuccarello e per
Castelvecchio, dov'era la battaglia, andava con la sinistra a terminarsi
sui monti, che sono in prospetto di quelli della Pianeta e del San
Bernardo per alla via verso Garessio. Reggevano la destra Scherer, che
aveva con se i soldati dei Pirenei, ed Augereau che gli aveva condotti,
la mezza Massena, la sinistra Serrurier. I confederati stavano schierati
di modo che l'ala loro da mano manca, governata da Wallis, occupava
Loano, la battaglia condotta da Argenteau Roccabarbena, e la destra
composta in gran parte di Piemontesi, e retta da Colli, si stendeva sui
monti della Pianeta e del San Bernardo. Parendo a Devins che tutti
questi siti forti non bastassero ad assicurarlo, aveva, come guardie
avanzate, fatto tre campi forti, due innanzi a Loano sulle cima di tre
monticelli muniti di trincee e d'artiglierìe, e nella terra di Toirano,
un terzo per la sicurezza della mezzana più in su a campo di Pietra. Ma
come prudente capitano, prevedendo gli accidenti sinistri, aveva munito
di genti e d'artiglierìe dietro il corpo di mezzo, non solamente
Bardinetto e Montecalvo, ma ancora più dietro, qual ultimo presidio e
schiera soccorrevole, i monti di Melogno e di Settepani. Per tal modo si
vede che Devins aveva ottimamente preveduto, donde doveva venire il
pericolo, e provvedutovi ancora efficacemente; ma quello, che poco dopo
succedette, dimostrò quanto sia vero, che non vale buon consiglio solo
contro buon consiglio ajutato da un sopraeminente valore. Resta però,
che l'infelice uscita della battaglia di Loano non dee imputarsi al
generalissimo Austriaco, ma bene si vedrà, se i posteri non potranno con
ragione accagionarne Argenteau, il quale o non istando sulla debita
guardia prima del pericolo, o perdutosi di consiglio, quando ei
sopravvenne, mancò tanto di valore, quanto aveva Devins abbondato di
prudenza. Separava i due eserciti una valle profonda, il cui fondo bagna
il piccolo fiumicello, che corre tra Loano ed Albenga. Il giorno
diciasette novembre per riconoscere i luoghi, e per assaggiar l'inimico,
Massena commise al generale Charlet, che assaltasse il posto di campo di
Pietra, il quale, sostenuto un furioso urto, si arrese. Questa fazione,
terribile presagio di battaglie più gravi, ed indizio probabile di
quanto i Francesi avevano in animo di fare, non tenne tanto avvertito
Argenteau, che pensasse a starsene avvisatamente. Era la notte dei
ventidue novembre, quando Massena, raunati i suoi, così lor disse:
«Soldati, il ricordare valore a voi fora piuttosto ingiusta diffidenza,
che giusto incoraggiamento; bastò sempre per animarvi a vincere, il
mostrarvi dove fosse il nemico. Ora, quantunque più numeroso di voi, si
è riparato alle rupi, confessando in tal modo coi fatti più che con le
parole, che ei non può stare a petto vostro. Ma che rupi o quali
precipizj possono trattenere i soldati della repubblica? Voi vinceste le
Alpi, voi gli Apennini già più volte, e costoro, nuovi compagni vostri,
vinsero i Pirenei: vinsero essi i soldati di Spagna, voi vinceste quei
di Sardegna e dell'Imperio: ma Sardegna ed Imperio continuano ad
affrontarvi; però voi un'altra volta vincetegli, voi fugategli, voi
dissipategli, e fia la vittoria vostra pace con l'Italia, come fu la
vittoria loro pace con la Spagna. Questi ultimi re, non ancora fatti
accorti dalle sconfitte, osano, con l'armi impugnate, stare a fronte
della repubblica; ma voi pruovate loro con l'opere, che nissun re può
stare armato contro di noi; e poichè aspettano l'estremo cimento, fate
che esso sia l'estremo per loro».

Era Massena piccolo di corpo, ma di animo e di volto vivacissimo, e
perciò abile ad inspirar impeto nel soldato Francese, già per se stesso
tanto impetuoso. Perciò alle sue parole maravigliosamente incitati
givano con grandissimo ardimento per quei dirupi, essendo la notte
oscurissima, e fatta più oscura da un tempo tempestoso. Era intento di
Massena, come si era accordato con Scherer, di urtare nel mezzo dei
confederati, di romperlo, e, separando gli Austriaci dai Piemontesi con
impadronirsi del sommi gioghi dei monti per Bardinetto, Montecalvo e
Melogno, di farsi strada ad un tempo a calarsi alle spalle dell'ala
sinistra, che avrebbe dovuto od arrendersi, o fuggire alla dirotta.
Dovevano secondare questa fazione, a dritta Scherer con un assalto forte
contro Loano, Serrurier con un assalto più molle contro il San Bernardo.
Appariva appena il giorno dei ventitre novembre, che Massena assaliva da
due bande con una foga incredibile il campo di Roccabarbena. Accorrevano
a quest'accidente impensato gli uffiziali Tedeschi ai luoghi loro, e già
trovavano qualche titubazione e scompiglio nella ordinanza loro. La qual
cosa dimostra l'inconsiderazione di Argenteau, che non avendo
presentito, come era facile, quella tempesta, aveva permesso che gli
uffiziali si allontanassero dai loro soldati. S'aggiunse un altro
infortunio, e fu che Devins afflitto da grave malattìa, e reso inabile
al comandare, si era condotto, instando la battaglia, da Finale a Novi,
con lasciare la direzione suprema dell'esercito a Wallis. Intanto ardeva
la zuffa a Roccabarbena. Laharpe e Charlet, che davano la batterìa, con
molto valore insistendo tanto fecero, che, superata ogni resistenza,
cacciarono il nemico, che si ritirava, andando a farsi forte a
Bardinetto. Quivi nacque un nuovo e terribile combattimento; perchè i
confederati, riavutisi da quel primo terrore, vi si difendevano
gagliardamente, e dal canto suo fulminava con tutte le forze Massena,
giudicando che dalla prestezza del combattere dipendesse del tutto la
vittoria. Finalmente dopo molte ferite e molte morti da ambe le parti,
prevalse la virtù dei repubblicani: entrati forzatamente in Bardinetto
uccisero quanti resistevano, presero quanti non poterono fuggire, e
s'impadronirono di tutte le artiglierìe. Ritiraronsi sconcertate e
sconnesse a modo più di fuga che di ritirata le reliquie dei
confederati, per luoghi erti e scoscesi verso Bagnasco sulla sinistra
sponda del Tanaro. Nè bastando all'intento ed all'impeto smisurato di
Massena l'acquisto di Bardinetto, mandava a Cervoni, s'impadronisse di
Melogno, ed al colonnello Suchet, pigliasse Montecalvo, luogo arido, e
quasi inaccessibile. Ebbero queste due fazioni il fine che Massena si
era proposto: in tal modo non solo fu prostrata tutta la mezzana dei
confederati, ma fu fatto abilità ai Francesi di calarsi verso il mare
alle spalle dell'ala sinistra. Il quale fatto coi precedenti fece del
tutto piegar le sorti in favor dei repubblicani. Certamente Argenteau
non diede pruova di previdenza prima del fatto, nè di avvedutezza o di
costanza nel combattimento; nè il corpo di mezzo fece quella resistenza,
che per la forza dei luoghi e pel numero dei soldati e delle artiglierìe
si era Devins di lui promesso. Ma perchè la sinistra dei confederati non
ricuperasse quello che la mezza aveva perduto, Scherer, fatto dar dentro
fortemente ai tre monticelli fortificati avanti a Loano, ed alla forte
terra di Toirano, gli superava. Nei quali fatti, ajutati anche da tiri
di alcune navi Francesi, che si erano accostate al lido tra Loano e
Finale, acquistarono buon nome i generali Augereau e Victor. Allora tra
per questo, e per essersi Suchet, ricevuto un rinforzo di tre grossi
battaglioni mandati da Scherer, calato correndo alle spalle loro, si
ritiravano i confederati verso Finale, seguitati dai repubblicani a
pressa a pressa. Serrurier, vedute le vittorie della mezzana e della
destra parte de' suoi, insisteva più vivamente contro il fianco destro
del nemico, e cacciatolo da tutti i siti, lo costringeva a ripararsi nel
campo trincerato di Ceva, dove giungevano altresì i residui lacerati e
sbaragliati della squadra d'Argenteau. Così l'ala sinistra dei
confederati si ritirava non senza scompiglio, e seguitata dai Francesi
sul littorale verso Savona, la mezzana del tutto rotta se n'era fuggita,
la destra più intiera si era accostata al forte di Ceva. Scese intanto
la notte, e conchiuse l'affannoso giorno. Sorse con lei un temporale
orribile misto di pioggia dirotta e di grandine impetuosa: serenarono i
Francesi nei luoghi conquistati. Ma non così tosto appariva l'alba del
giorno seguente, che condotti da Augereau, si misero di nuovo a
seguitare velocemente quella parte dei confederati che si ritirava pel
littorale, e già la giungevano con far di molti prigionieri. Nè quì si
contenne l'infortunio dei vinti; perchè Massena, che stava continuamente
alla vista di tutto, avvisando quello che era, cioè che il nemico, dopo
di essere passato per Finale, volesse ritirarsi pel monte San Giacomo,
era comparso improvvisamente a Gora sul ciglione della valle di Finale,
e da una parte mandava una prima squadra ad assaltare il cedente nemico,
dall'altra ne spediva una seconda, affinchè occupasse celeremente San
Giacomo. In questo modo la sinistra degli alleati, per la rotta
improvvisa della mezza, pressata da fronte, sul fianco, ed alle spalle,
non aveva altro rimedio che la sollecita fuga; alla quale quei luoghi
montagnosi, pieni di tragetti e di sentieri reconditi davano molto
favore. Chi si potè salvare, andò a far la massa in Acqui, dove i capi
attendevano a raccorre e riordinare le compagnìe dissipate; chi non
potè, cadde in balìa del vincitore. Tutte le artiglierìe, gran parte
delle bagaglie e delle munizioni, il carreggio quasi tutto, rendettero
più lieta la fortuna dei repubblicani. Andavano a svernare in Vado ed in
Savona, padroni del tutto della riviera di Ponente, e minacciando con la
presenza vicine calamità all'Italia.

Oscurarono lo splendore di questa vittoria le ruberie, i saccheggi, e
perfino i violamenti delle miserande donne commessi dai repubblicani sul
Genovese territorio. Levossene un grido per tutta Italia, che spaventata
aspettava gli estremi danni. Volle Scherer frenare tanto furore.
Pubblicava, che farebbe morire chi continuasse. Prese anche l'ultimo
supplizio de' più rei. Ma non udivano l'imperio dei capitani, e nè le
minacce, nè i supplizj spegnevano la scelerata rabbia. Certamente non
erano in questo i repubblicani scusabili, perciocchè niuna cosa può
scusare sì eccessive enormità. Pure eran stremi di ogni vettovaglia e
d'ogni fornimento: la fame e la nudità sono pur troppo male consigliere
ad ogni opera più brutta. Ma i Tedeschi e quando vennero sulla riviera
passando pei territorj del Piemonte loro alleato, massime in quei del
Cairo e del Dego, e quando se ne andarono dopo la rotta di Loano,
quantunque fossero forniti abbondantemente di ogni cosa necessaria al
vivere di soldato, commisero pari, e forse più nefandi eccessi. Così
l'Italia, lacerata dagli amici, lacerata dai nemici, in preda al furore
Tedesco, in preda al furore Francese, mostrava quale sia la condizione
di chi alletta con la bellezza, e non può difendersi con la forza.




LIBRO SESTO

SOMMARIO

      Pratiche per la pace tenute in Basilea. Sono infruttuose, e
      perchè. Si prepara da ambe le parti la guerra d'Italia.
      Beaulieu surrogato a Devins nel comando dei confederati, e
      perchè. Instanze del Direttorio di Francia presso ai
      Veneziani, perchè facciano uscire dai loro stati il conte di
      Lilla: debolezza del senato Veneziano. Nobile condotta del
      conte in sì doloroso accidente. Buonaparte surrogato a Scherer
      nel comando dei repubblicani, e perchè: sue qualità.
      Situazioni delle sue genti. Sono giunti i tempi fatali, e
      s'incominciano le ostilità. Battaglia di Montenotte seguìta
      addì dieci, undici, e dodici aprile del 1796. Buonaparte
      separa gli Austriaci dai Piemontesi. Fatto di Cosserìa.
      Furiosissima battaglia di Magliani, che i Francesi chiamano di
      Millesimo e che fu combattuta il dì tredici aprile. Bellissimo
      fatto d'armi del colonnello austriaco Wukassovich al Dego.
      Generosi lamenti di alcuni generali, e capi di truppa Francese
      sugli eccessi commessi dai loro soldati. Buonaparte si volta
      contro i Piemontesi. Varj fatti d'arme, specialmente quello di
      Mondovì. Il generale repubblicano stimola i novatori del
      Piemonte: sommossa d'Alba. Buonaparte arriva a Cherasco:
      Colli, generale del re, si ritira a Carignano. Discussioni nel
      consiglio regio. Tregua di Cherasco. Bando grandiloquo di
      Buonaparte a' suoi soldati. Pace tra il re di Sardegna, e la
      repubblica di Francia, conclusa a Parigi il dì quindici maggio
      del 1796. Buonaparte perseguita Beaulieu, lo inganna, e passa
      il Po a Piacenza. Battaglie di Fombio e di Codogno. Battaglia
      sanguinosissima del ponte di Lodi, accaduta addì dieci di
      maggio. Beaulieu si ritira al Mincio. L'arciduca lascia
      Milano. Qualità dei Milanesi. Massena entra il primo in
      Milano, poi Buonaparte. Umori diversi di detta città. Discorsi
      di Buonaparte. Suo secondo bando grandiloquo ai soldati.
      Terrori d'Italia.


A questo tempo avendo i collegati pruovato con molto danno loro qual
dura impresa fosse l'affrontarsi con quegli audaci repubblicani di
Francia, si consigliarono di voler dimostrare inclinazione alla
concordia, e porre avanti alcune proposizioni d'accordo, sì per avere
più giustificata cagione di continuar a combattere, se i repubblicani
ricusassero, e sì per aver comodità di respirare e di aspettare il
benefizio del tempo, se accettassero; e poichè la guerra era divenuta
tanto pericolosa, si risolvettero a sperimentare, se la pace apportasse
condizioni di maggior sicurezza. Per la qual cosa pensarono a tentare la
disposizione del Direttorio di Francia con introdurre qualche negoziato
a Basilea, città neutrale, e già famosa per le due paci di Prussia e di
Spagna. Siccome poi l'Inghilterra era l'anima di tutta la mole, così da
questa, ed a nome di tutti procedettero le profferte. Scriveva il dì 8
marzo Wickam, ministro d'Inghilterra appresso ai Cantoni Svizzeri, a
Barthelemi ministro di Francia, ch'egli aveva comandamento di fargli a
sapere, che la sua corte desiderava di restare informata, se la Francia
aveva inclinazione a negoziare con Sua Maestà e co' suoi alleati, a fine
di venirne ad una pace generale stipulata con giusti e convenienti
termini: se a ciò si risolvesse la Francia mandasse ministri ad un
congresso da convocarsi in quel luogo, che più sarebbe stimato
conveniente da ambe le parti. Desiderava altresì sapere, quali fossero i
generali fondamenti della concordia che piacesse al Direttorio di
proporre, affinchè si potesse esaminare, se fossero accettabili, o
finalmente, se i mezzi proposti non fossero accettati, quali altri
avesse a proporre per trovare qualche modo d'onesta composizione. Questa
proposta, la qual'era del tutto conforme ai modi soliti a usarsi fra i
principi, e che non avea in se cosa, che potesse offendere l'animo del
Direttorio fu molto risentitamente udita da lui, e diede principio a
quel costume dottorale e loquace di quei governi repubblicani ed
imperiali di Francia, di voler insegnare in casa altrui, come se meglio
non conoscesse i fatti proprj chi gli governa, di chi non gli governa.
Quindi nacque altresì quell'uso affatto insolito di dar consigli, o ad
un amico, o ad un nemico e di convertire in cagione di guerra il rifiuto
di seguitarli; uso veramente enorme, perchè fa giudice della causa una
sola delle parti, rende dubbiosa la giustizia, mette la parte contraria
nella necessità di vincere o di perire, ed opera che la guerra dipenda
in tutto dal capriccio, e dall'ambizione di un solo. Il Direttorio
comandava a Barthelemi, che rispondesse, desiderare lui la pace, ma
desiderarla giusta, onorevole e ferma; avrebbe udito volentieri le
proposte, se quel dire di Wickam di non aver autorità di negoziare non
desse sospetto intorno alla sincerità Inglese. Infatti, se incominciasse
l'Inghilterra, quest'erano le parole dottorali del Direttorio, a
conoscere i veri interessi suoi, se bramasse aprirsi di nuovo la strada
all'abbondanza ed alla prosperità, se con buona fede richiedesse di
pace, a che fine, con quale consiglio proporre un congresso, mezzo non
mai terminabile d'accordo? Perchè con termini tanto generali e sì poco
definiti, domandare alla Francia, proponesse ella un altro modo per
arrivare alla concordia? Non mostrar con questo, voler solo il governo
Inglese con queste prime offerte, acquistar per se quel favore, che
sempre accompagna chi primo mette fuori quelle gioconde parole di pace?
La speranza che abbiano ad essere senza frutto, non vedersi forse
mescolata con loro? Ma quale di questo fosse la verità, convenirsi alla
sincerità del Direttorio il palesare apertamente, a' quali patti ei
potrebbe consentire agli accordi; vietare la constituzione della
repubblica, che niun paese di quelli, che erano stati incorporati al suo
territorio, da lui si scorporasse; delle altre conquiste si
negozierebbe. Quì parimente ebbe principio quel metodo veramente
incomportabile, usato dai governi che per vent'anni l'uno all'altro
succedettero in Francia, di volere, che una legge politica interna
diventasse legge politica esterna, ed obbligatoria pei forestieri.

Rispose l'Inghilterra, anche a nome di tutti i confederati, non poter
consentire ad una condizione tanto insolita, nè altro mezzo restare se
non quello di continuare in una giusta e necessaria guerra. Così non si
seguitò più questo ragionamento, e svanirono le speranze di pace
concette dalle profferte di Basilea. Diedene l'Inghilterra avviso a
tutte le potenze confederate, coi soliti conforti dei sussidj pecuniarj,
e col far vedere che ove la pace era impossibile, si rendeva necessario
l'usar la guerra, con tutti gli sforzi, che maggiori si potessero fare.
Ognuno aveva gli occhi volti al re di Sardegna, il quale già perduto
mezzo lo stato, e prostrate le difese del restante, si vedeva vicino ad
esser prima condotto all'ultima rovina, che la guerra incominciasse pure
a romoreggiare su i confini dei suoi alleati. Conoscevano questi la
costanza del re, ma dubitavano che nel prossimo urto dell'armi, se le
battaglie fossero riuscite infelicemente, ed i repubblicani si facessero
strada nel cuore del Piemonte, si sarebbe forse alienato da loro,
sperando di ricompensare con gli ajuti di Francia, a danno ed a
pregiudizio di alcuno fra i confederati, quello che non ostante gli
ajuti loro aveva perduto. Tentarono adunque il re ammonendolo, che si
dichiarasse, quali sarebbero i suoi pensieri, se per un sinistro di
guerra, i Francesi irrompessero nelle pianure Piemontesi. Ridotto a
queste strette, rispose animosamente Vittorio, mandando anche in questo
proposito lettere circolari a tutti i principi che correrebbe con loro
la medesima fortuna, che persisterebbe nella fede, che non sarebbe per
abbandonare la sua congiunzione; non dubitassero, che i fatti non
fossero per corrispondere alla prontezza dell'animo.

L'Austria intanto, veduto che i tempi estremi erano giunti per lei in
Italia, mandava a governare le genti, in vece del Devins più prudente
che ardito capitano, ed anche scemato di reputazione per le recenti
sconfitte, il generale Beaulieu, il quale quantunque già molt'oltre con
gli anni, era animoso, vivace, ed abile per questo di stare a fronte a
quella furia Francese, che meglio si può vincere col prevenirla, che
coll'aspettarla. Nè mancava in lui la esperienza dei fatti di guerra,
essendosi già molto esercitato, nè senza gloria, nelle guerre di
Fiandra. Ma quantunque fossero in Beaulieu le qualità più necessarie in
un buon capitano, mancava in lui la cognizione dei luoghi, non avendo
mai guerreggiato in Italia, nè portò con se tante forze, quante gli
erano state promesse; perchè i sussidj Austriaci in Piemonte, quando
prima in quest'anno s'incominciò a menar le mani, ascendevano forse a
trenta mila, ma certamente non passavano quaranta mila soldati, numero
non sufficiente a difendere, non che ad offendere. Del qual fatto quale
ne sia stata la cagione, o lentezza o necessità, certo è bene, che
l'opera non fu eguale al pericolo. Oltre a ciò, sebbene a Beaulieu,
quando fu chiamato generalissimo dei Tedeschi in Italia, fosse stato
promesso che sarebbe rivocato Argenteau, che per difetto o d'animo o di
mente, era stato cagione d'infelici eventi nella riviera di Genova,
nondimeno l'aveva trovato ancora, non senza sdegno, non solo presente
all'esercito, ma ancora rettore di una forte divisione di soldati: il
che a lui, che era consideratore delle cose future, diede sinistro
presagio, parendogli, che a volere che i soldati vincano, importi il
prepor loro capitani vincitori. Nè Beaulieu medesimo era tale, che
potesse convenientemente governare capitani, e genti di diverse lingue e
di diverse nazioni, tenendo più del guerriero che del cortigiano, per
guisa che più temuto che amato dai suoi e dai forestieri, era piuttosto
obbedito per forza, che per volontà. Nè i nobili Piemontesi, che
sentivano molto altamente di loro medesimi, lo avevano a grado.
S'aggiunse a tutto questo, che sebbene si fosse ordinato che i
Piemontesi dovessero in tutto accordarsi, e cooperare con gli Austriaci,
e questi coi Piemontesi, tuttavia l'esercito regio non obbediva a
Beaulieu, ma era retto sovranamente da Colli, al quale non mancava nè
perizia, nè virtù militare, ma non viveva concorde col capitano
Austriaco. Questo fu cagione, che, contuttochè i due generali operassero
di concerto, nei partiti dubbj però, dove aveva gran parte la propria
opinione, l'uno non secondava l'altro, nè l'altro l'uno, quanto la
gravità del caso avrebbe richiesto. Con queste mancanze, mali umori, e
semi di debole concordia, s'incominciò, dalla parte dei confederati, una
guerra gravissima, nella quale si proponevano, deposte oramai le
speranze di fare impressione in Francia, come falsamente si erano
persuasi, di far di modo che almeno l'Italia si preservasse dalla
inondazione Francese. Erano per tale guisa ordinati i confederati, che
la loro ala sinistra, partendo dalla Scrivia nella vicinanza di
Serravalle, si distendeva sino alla destra sponda della Bormida. Quivi
incominciava ad aver le stanze il corno sinistro dei Piemontesi, che
traversando quelle montagne, si sprolungava fino alla Stura, con
assicurare Ceva e Mondovì con grossi presidj, e con appoggiarsi
coll'estremità del corno destro alla forte città di Cuneo. Le genti più
leggieri munivano i passi più alti delle montagne, ed un campo era stato
fatto con forti trincee, ed in luogo eminente verso Lesegno per la
sicurezza del forte di Ceva. Ma siccome quello di cui stavano in maggior
gelosìa gli Austriaci, erano le possessioni loro in Lombardìa, così si
erano molto ingrossati nei contorni di Alessandria e di Tortona, e verso
l'estremo corno loro, occupando per tal modo con molte forze le due
strade che da Genova accennano al Milanese, una per Novi, l'altra per
Bobbio. Avrebbero desiderato per maggior sicurezza delle cose loro avere
in mano la fortezza di Tortona, e ne fecero anche richiesta; ma ciò fu
loro con la solita costanza dinegato dal re, il quale ancorchè posto
nell'ultima necessità, volle non ostante, quanto potè, in propria balìa
conservarsi. Tal era adunque la condizione dei tempi, che il re di
Sardegna combatteva per la salute sua, e ne andava tutto lo stato,
l'imperador d'Alemagna per le sue possessioni del Milanese e del
Mantovano, il re di Napoli per la preservazione d'Italia, il papa per
l'autorità della santa sede, e per l'incolumità della religione; Venezia
sperava nella neutralità senz'armi, Genova nella neutralità con armi,
Toscana nella consanguinità coll'Austria e nell'amicizia colla Francia,
Parma e Modena nè in pace nè in guerra, dipendevano in tutto dagli
accidenti.

Risoluzione principalissima dei reggitori Francesi era di far potente
impresa per invadere l'Italia, ed a questo fine indirizzavano tutti i
pensieri loro. A questo si muovevano non solo pel desiderio di pascere
l'esercito in un paese ricco, ed ancora intatto, ma eziandio per la
speranza, che alla fama di un tanto fatto, e per lo scompiglio che ne
sarebbe nato tanto in Italia quanto in Germania, si sarebbero
manifestati a favor loro in tutte, od in alcune corti d'Europa
cambiamenti d'importanza. Più special fine loro in tutto questo era di
costringere l'imperatore alla pace, per facilitar la quale speravano di
trovare in Italia per la forza dell'armi compensi ad offerire a quel
principe in iscambio dei Paesi Bassi, che ad ogni modo volevano
conservare incorporati alla Francia; imperciocchè si avvedevano, che,
ove fosse la casa d'Austria, tanto nobile e tanto potente, sforzata alla
pace con la repubblica, non solo i potentati minori, ma anche i più
grossi sarebbero facilmente venuti ancor essi agli accordi. A questo
primario disegno subordinavano tutti i pensieri e tutte le risoluzioni
loro: del modo o fosse di forza o fosse di fraude, non si curavano. Al
che se avessero posto mente le repubbliche di Genova e di Venezia, non
avrebbero aspettato gli estremi casi per fare risoluzioni forti in
salute loro. Venezia particolarmente pericolava, siccome contigua agli
stati dell'imperatore; perchè, se si voleva dar il Milanese al re di
Sardegna per farlo correre contro l'Austria, si volevano anche dare
tutti o parte degli stati Veneziani all'imperatore per farlo risolvere
agli accordi. Di ciò non dubbj segni ebbero, molto innanzi che la cosa
si manifestasse coll'ultimo precipizio, i ministri di Venezia in
Basilea, in Vienna ed in Parigi, e ne avvisarono il governo. Parlava per
verità il governo Francese, parlavano i suoi agenti per ambagi, e con
parole tronche, ma non sì che la volontà nemica non vi comparisse dentro
chiaramente, e molto ancora più chiaramente il medesimo disegno si
vedeva spiegato nelle gazzette Parigine, che più dipendevano dal
governo. Siccome poi, quando si vuol perdere qualcheduno, e'
s'incomincia a fargli proposte disonorevoli, per la speranza di rifiuto,
pretesto di ostilità, così uscirono con richiedere Venezia, che
scacciasse da' suoi stati il conte di Lilla, il quale sotto tutela del
diritto delle genti, e sotto quella ancor più sacra dell'infortunio, se
ne riposava solitariamente a Verona. Poco importava al governo
repubblicano di Francia, che il conte se ne stesse negli stati
Veneziani, che anzi gl'importava che vi stesse piuttosto che altrove;
perchè se era pericoloso per quel governo che dimorasse in paese non
solamente neutrale, ma ancora alieno dal tentar novità in favore di lui,
assai più pericoloso sarebbe stato, se si fosse condotto od all'esercito
del principe di Condè, o negli stati delle potenze in guerra con la
Francia. Ma la domanda di farlo uscire era appicco di querela, non
testimonio di timore. Quantunque il conte di Lilla, dopo la morte di
Luigi decimosettimo, avesse assunto la dignità reale, e fosse in grado
di re tenuto dai fuorusciti Francesi, dal ministro di Spagna Lascasas,
dal ministro di Russia Mardinof, e dal ministro d'Inghilterra
Macarteney, che appresso a lui era stato mandato appositamente dal re
Giorgio, il senato Veneziano non l'aveva mai riconosciuto pubblicamente
nè trattato da re. Che anzi interpose ogni diligenza, perchè, mentre sul
territorio della repubblica dimorasse, non usasse apertamente atti, che
l'autorità sovrana dinotassero. Al che il conte rispose con nobile
condiscendenza, vivendosene assai ritiratamente in una villa del conte
di Gazola: nel qual contegno tanto egli abbondava, che nè pubblicò con
le stampe della Veneta repubblica, nè datò di Verona il manifesto che
fece, nella sua esaltazione, alla nazione Francese; che se poi nelle sue
azioni segrete, ed in privato teneva pratiche, che certo teneva, per
ricuperare l'antico seggio de' suoi maggiori, non si vede come ciò si
potesse imputare alla repubblica di Venezia.

Gran maraviglia farebbe in questo caso, se non si sapessero le cagioni,
lo sdegno del direttorio di Francia; perchè mentre superbamente
comandava al senato Veneziano, che allontanasse da' suoi dominj il conte
di Lilla, sopportava molto pazientemente, che l'ambasciador di Spagna
Lascasas riconoscesse il conte come re di Francia, e con lui come col re
di Francia, di affari pubblici trattasse; il che era di ben altra
importanza, che il dare ricovero ad un principe infelice e perseguitato.
Ma la Spagna era più potente di Venezia, nè si poteva dar in preda a
nissuno in compenso di stati rapiti. Scriveva il primo marzo in nome e
per ordine del direttorio il ministro degli affari esteri Carlo
Delacroix al nobile Querini in Parigi, che poichè Luigi Stanislao
Saverio non aveva dubitato di operare in qualità di re di Francia sul
territorio della repubblica di Venezia, si era reso indegno dell'asilo
concedutogli dalla umanità del senato: richiedeva pertanto, e domandava,
fossene privato, e gli si desse bando da tutti i territorj Veneziani;
non esser questo, aggiungeva, caso di neutralità: la neutralità potersi
osservare fra potenze reali ed armate, non fra un re immaginario ed una
repubblica felicemente stabilita, che può, che sa, se ho a dirla con lo
stilaccio di quei tempi, spiegare una energìa, e delle forze reali per
farsi rispettare. Nel che si può notare, che non si vede, che cosa
importasse l'avere energìa e forze grandi, al punto della quistione, di
cui quì si trattava.

Ma tornando al nostro proposito, essendo posto in senato il partito, se
dovesse la repubblica adempiere la richiesta del governo Francese,
ancorachè il procurator Pesaro generosamente contrastasse, ricordando
con parole gravissime alla repubblica la bruttezza del fatto, e l'antica
generosità di Venezia, fu vinto con centocinquanta sei voti favorevoli,
e quarantasette contrarj. Orarono in questo fatto contro la opinione del
Pesaro i savj del consiglio Alessandro Marcello, Niccolò Foscarini, e
Pietro Zeno, rappresentando, che la pietà verso un principe forestiero
non doveva più operare negli animi dei padri, che la carità verso la
patria. Brutta certamente e vituperosa deliberazione del senato fu
questa, nè ad alcun modo scusabile, e tanto meno quanto si vedeva
chiaramente, che il vituperio non avrebbe bastato a partorir salute; nè
varrebbe a diminuire la vergogna l'esempio di Luigi decimoquinto re di
Francia, il quale stretto di nissuna necessità, non abborrì dal bandire,
a petizione dell'Inghilterra, da' suoi stati il principe Edoardo
Pretendente; perchè i re possono bene dare col loro esempio maggior
forza all'onesto, ma non onestare il disonesto; imperciocchè se gli
uomini non sono fiere, ma uomini, havvi fra di loro una legge del giusto
e dell'onesto, anteriore e divina, cui nè la forza, nè i capricci dei
potenti possono invalidare; e se i contemporanei gli adulano, i posteri
gli notano d'infamia. Tanto è forte nelle umane menti la impressione di
quella divina legge.

Si commise al tribunale degl'inquisitori di stato l'esecuzione del
partito preso dal senato. Delegossi a far l'ufficio il segretario
Giuseppe Gradenigo, ed il marchese Carlotto. Introdotti nelle stanze del
conte, che per uomo a posta era stato avvisato da Venezia dal conte
d'Entraigues del successo delle cose, ed al cospetto suo venuti,
eseguirono quello che dalla signorìa era stato loro comandato. A tale
annunzio rispose gravemente, partirebbe, ma per forza; se gli portasse
intanto il libro d'Oro; cancellerebbe di sua mano il nome dei Borboni;
se gli restituisse l'armatura di Enrico quarto suo glorioso avolo, data
in dono alla repubblica. Nè parendogli più dignità il dimorar più
lungamente in un dominio, che per debolezza obbediva ai comandamenti
degli uccisori del suo fratello, se ne partiva senza dilazione, e sotto
nome di conte di Grosbois si condusse all'esercito dei Francesi
fuorusciti a Friburgo in Brisgovia. Innanzi però che partisse, fece
mandato al ministro di Russia appresso al senato, acciocchè in vece sua
cancellasse sul libro d'Oro il nome dei Borboni, e l'armatura d'Enrico
in deposito ricevesse. Al tempo medesimo gli rammentava, che per la fede
e l'affezione che aveva posta in lui, gli affidava quanto di più caro e
di più prezioso aveva, e quest'era il ritratto del re suo fratello. Gli
ricordava infine, e gli raccomandava i suoi sudditi fedeli,
particolarmente il conte d'Entraigues, che nel dominio dei Veneziani
rimanevano. Così partiva con tanta dignità da Verona, con quanta
modestia vi era vissuto, e partendo fece un pietoso ufficio verso il re
suo fratello e verso coloro, che per affezione alla sua persona ed al
nome reale si erano fatti partecipi del suo esilio.

Intanto per gli uffizj fatti per ordine del senato dai ministri Veneti
presso le corti d'Europa, massimamente presso l'imperatrice delle
Russie, che con più caldezza degli altri procedeva in favore del conte,
si acquetò il negozio del libro d'Oro, e dell'armatura d'Enrico.

Oggimai si appropinquavano le calamità d'Italia. La tirannide sotto nome
di libertà, la rapina sotto nome di generosità, un concitare i poveri,
ed uno spogliare i ricchi, un gridare contro la nobiltà pubblicamente,
ed un adularla privatamente, un far uso degli amatori della libertà, e
disprezzargli, un incitargli contro i re, ed un perseguitargli per
piacere ai re, il nome di libertà usato come mezzo di potenza non come
mezzo di felicità, un lodarla con parole ed un vituperarla coi fatti, le
più sante cose antiche stuprate per derisione, o per ladroneccio, le più
sante cose moderne fatte vili da un'orribile accompagnatura, un rubar di
monti di Pietà, uno spogliar di chiese, un guastar palazzi di ricchi, un
incendere casolari di poveri, ciò che la licenza militare ha di più
atroce, ciò che l'inganno ha di più perfido, ciò che la prepotenza ha di
più insolente, un furor Tedesco chiamato da una furia Francese, una
furia Francese chiamata da un furore Tedesco conculcata hanno, e
desolata in fondo la miseranda Italia tutta. Nè più si vanti ella
dell'esser bella, o il giardino d'Europa, o, come la chiamavano, la
terra classica delle arti; poichè tali doti, se pur vere sono, che pur
troppo sono, non la fecero segno di rispetto, ma sì di preda, e di
derisione. E quel che più debb'essere di rammarico, e di dolore perpetuo
cagione, si è, che spiriti alti e generosi quasi innumerabili, sì
d'Italia che di Francia, reputando dono inestimabile la libertà, come
ella è veramente, presi alle belle parole, e dominati continuamente da
una dolce illusione fantastica, ajutarono coi detti, con le scritture e
coi fatti quell'inganno, che altri tendeva di proposito deliberato, col
fine di soddisfare ad immense cupidità. Così la libertà, la quale altro
non è che l'esecuzione puntuale di leggi civili giuste, ed uguali per
tutti, diventò odiosa agli uomini Italiani a cagione delle opere ree di
coloro, che si vantavano di darla, e le parole degli uomini illibati sì
Francesi che Italiani, i quali la predicavano, perdettero appresso ai
popoli ogni autorità; perchè eglino offesi gravemente nelle sostanze e
nelle persone, e soggetti ad un'inconsueta insolenza di soldati, non
sapevano purgarla da quel scelerato connubio. Certamente i governi
Italiani di quei tempi non erano perfetti, ma erano almeno sopportabili
per la consuetudine, e il divenivano ogni giorno di vantaggio per le
riforme, che per la forza del secolo vi si andavano dai reggitori dei
popoli facendo. Ma che il dominio sregolato militare sia migliore di
loro, chi potrà mantenere? Dicevano alcuni, e dicono tuttavia, che da
quel male doveva nascere un bene; ma io so che gli uomini non hanno
tanta pazienza, e fu puranco la pazienza lunga. Così perì non solo la
libertà, ma contaminossi la fama stessa di lei; e se un benigno
risguardo dei cieli non ajuta l'umana generazione in Europa, temo assai,
che l'esempio, e la ricordanza delle cose fatte in Italia sotto colore
di libertà, siano ostacolo insuperabile alla fondazione di lei.

Era risoluzione irrevocabile del governo Francese in quest'anno di
tentare le cose d'Italia, di aprirvisi l'adito forzatamente, e di
correrla con eserciti vittoriosi. Erano i pensieri maturi, le vie
spianate, le armi pronte, gli animi dei soldati accesi, la fame stessa,
che gli tormentava sugli sterili Apennini, gli stimolava a far impeto in
un paese abbondante in fatto, abbondantissimo per fama. A reggere tanta
mole, poichè giusta l'opinione di quel governo, dall'esito dell'armi
usate in Italia dipendeva in tutto la fortuna dell'Europea guerra,
mancava un generale capace di mente, invitto d'animo, e d'audacia pari
alle difficoltà che si prevedevano. Pareva, che Scherer non fosse uomo
da poter sostenere peso tanto forte, quantunque il suo nome fosse chiaro
per la fresca vittoria di Loano, ed il primo disegno d'invadere l'Italia
frutto del suo ingegno. Fecero adunque avviso di mandare la magnifica
impresa al generale Buonaparte, giovane già in nome di buon guerriero
per le cose fatte a Tolone, e nella riviera. Presentendo egli per la
vastità e la forza dell'animo suo quello, che fosse capace di fare,
quantunque di natura superbissima ed insofferente fosse, non cessava di
sollecitare, e d'infestare con tenacissima perseveranza, e con preghiere
continue il direttorio, affinchè gli commettesse la condotta
dell'Italiana guerra. Militavano anche a suo favore alcuni motivi
segreti, che si spiegheranno in progresso, i quali, se non sarebbero
piaciuti a Carnot, ed a Lareveillere-Lepeaux, quinqueviri, che
gl'ignoravano, piacevano a Barras, altro quinqueviro, che sotto spezie
di repubblicano forte nutriva pensieri del tutto diversi. A questo si
aggiunse un matrimonio, ch'ei fece, grato a Barras, sposandosi con
Giuseppina, d'età maggiore di lui, e moglie che era stata di Alessandro
Beauharnais.

Adunque a Buonaparte, giovane d'ingegno smisurato, e di cupidità
ardentissima di dominio, fu commessa da chi reggeva la Francia, in
iscambio di Scherer, l'opera di conquistar l'Italia. Nè così tosto ei
giunse al governo dell'esercito Italico, che mostrò quanto fosse nato
per comandare; imperciocchè, quand'erano al campo Dumorbion, Kellerman,
e Scherer, molto famigliarmente vivevano, ed alla repubblicana coi
generali subalterni; ma Buonaparte, quantunque fosse più giovane di
tutti, si compose in maggior dignità, e non dimesticandosi con nissuno,
pareva non più il primo fra gli uguali, ma bensì il superiore fra
gl'inferiori. A questo si acconciarono facilmente Massena, Augereau, e
gli altri capitani di maggior grido. Quindi nacque, che i nodi
dell'esercito viemaggiormente si restrinsero, furono i soldati più
pazienti all'ubbidire, l'ordine più stabile, il concerto più perfetto.
Si presagiva, che da una mente grande e forte dovevano partorirsi
effetti straordinarj, e si augurava prospero evento al mirabile conato:
nè mancavano sussidj ad operar fortemente. Era l'esercito fiorito di ben
cinquantamila combattenti, poveri sì d'arnese, e penuriosi di
vettovaglie, ma abbondanti di coraggio, e forti di volontà: quel
lusinghevole pensiero di correre come signori l'Italia, gli rendeva
ancor maggiori di loro medesimi, e già abbracciavano colle speranze la
possessione di lei. Mandava il direttorio al nuovo capitano Francese
quanto volesse, purchè conculcasse l'Austriaco, il separasse dal
Piemontese, sforzasse Genova a dar denaro, e la fortezza di Gavi; se
Genova non desse Gavi per amore lo prendesse per forza; instigasse i
malevoli del Piemonte, acciocchè o generalmente, o particolarmente
insorgessero contro l'autorità regia: ciò per forza, o per arte subdola;
quel che segue per sete di rapina; conciossiachè mandavagli, facesse una
subita correrìa contro la casa di Loreto, onde ne fosse Italia
atterrita, rapite le ricchezze, ed involati i voti appesi dai fedeli in
tanti secoli. Tanto era smisurata in quel governo la cupidità del
rapire, e del fare d'ogni erba fascio.

Reggevano l'ala dritta, che si distendeva insino a Voltri, Laharpe con
Cervoni, la battaglia Buonaparte con a dritta Massena, a sinistra
Augereau, finalmente l'ala sinistra, che stava a fronte dei Piemontesi,
Serrurier, congiunto con Rusca, uomo di smisurato valore, che, lasciato
il queto esercizio dell'arte medica, si era molto volentieri mescolato
nel fracasso dell'armi. Disegnava il generale repubblicano di far impeto
contro la mezzana schiera dei confederati, acciocchè rotta che ella
fosse, potesse entrar di mezzo fra gli Austriaci ed i Piemontesi:
conseguito questo intento, i primi si sarebbero ritirati nell'oltre-Po,
i secondi rincacciati nell'angusta pianura loro, avrebbero, come
credeva, facilmente accettato gli accordi separandosi dalla
confederazione dell'imperatore. A questo fine, e sapendo che grandissima
gelosìa avevano gli Austriaci della loro sinistra, perchè la larga e
comoda strada della Bocchetta accennava a Milano, aveva ordinato a
Cervoni, occupasse con un corpo grosso Voltri. Oltre a questo fece
marciare da Savona un'altra forte squadra verso la montagna di Nostra
Signora dell'Acqua santa, strada che mette direttamente alla Bocchetta.
Questa squadra conduceva con se molti pezzi di artiglierìe sì grosse che
minute. Assai bene considerato era questo consiglio; perchè si poteva
prevedere facilmente, che Beaulieu, temendo per la Lombardìa, avrebbe
assottigliato la parte di mezzo per mandar gente ad ingrossar la
sinistra, acciocchè fosse in grado di star forte a preservare gli stati
proprj dell'imperatore. Così più facilmente si sarebbe aperto l'adito ai
repubblicani all'entrar di mezzo ai confederati. Fu certamente
intenzione di Buonaparte di dar gelosìa alla sinistra di Beaulieu,
perchè se fosse stata diversa, non sarebbe da commendarsi; perciocchè ed
indeboliva in tale modo la sua mezzana appunto verso le strade più
facili, che portano a Savona: ne' Voltri era luogo da potersi tenere,
perchè e pel lido e per la montagna poteva agevolmente il nemico
accostarsi ad assaltarlo. Bene non si può lodare dell'aver troppo
indugiato ad occupare, ed a fortificar Montenotte, che guarda la strada
per al Dego, e che domina il luogo della Madonna di Savona, principal
difesa dei Francesi sul mezzo loro; che se finalmente l'occupò, e vi
fece qualche riparo, che non fu prima degli otto aprile, fu più tosto
consiglio di Massena, che suo. Pertanto si vede che se lo stare a Voltri
era opportuno, quantunque non senza grave pericolo, il non stare a
Montenotte era degno di riprensione. E tanto maggior biasimo merita
questa omissione del generalissimo di Francia, ch'ei sapeva che gli
alleati si erano fatti molto grossi a Sassello; il che dava manifesto
indizio ch'essi volessero, passando sotto Montenotte, condursi a Savona,
e per tal modo tagliare in mezzo l'esercito repubblicano. La qual cosa
fu chiaramente dimostrata dal successo delle cose.

Adunque erano giunti i tempi fatali per l'Italia. Beaulieu, precipitoso
ed audace capitano, presentendo il disegno del nemico, poichè non si
raffreddava, anzi cresceva ogni giorno il romore delle preparazioni
Francesi, si era deliberato a prevenirlo. Aveva egli assembrato in
Sassello una grossa schiera composta di diecimila Austriaci, e quattro
mila Piemontesi, bella e fiorita gente, col pensiero di dar dentro nel
mezzo della fronte francese, e dopo di averlo fracassato, riuscire a
Savona; con che egli avrebbe separato il nemico in due parti, e presa
tutta quella che stanziava a Voltri e nei luoghi circostanti. Obbedivano
i soldati di Sassello ai generali Argenteau, e Roccavina. Non pertanto,
per interrompere alle genti di Voltri la facoltà di accostarsi a tempo
del conflitto in ajuto della mezza, si era risoluto ad assaltar questa
terra. Il dì dieci aprile, circa le tre meridiane, givano i Tedeschi
all'assalto di Voltri con sei mila fanti, e quattro bocche da fuoco,
passando principalmente per Campovado, e per altre strade della
montagna, mentre ducento cavalli con le artiglierìe, radendo il lido, si
accostavano dall'altra parte al luogo della battaglia. Alcune navi da
guerra Inglesi secondavano lo sforzo loro con ispessi tiri dal mare
vicino. Non potendo i Francesi rispondere a tanti assalti, furono rotti,
diventarono i Tedeschi padroni dei posti sopraeminenti a Voltri, e se
avessero incominciato la battaglia più per tempo, tutta la forza
Francese di Voltri, sarebbe stata o morta o presa. Ma sopraggiunse la
notte, dell'oscurità della quale opportunamente valendosi i
repubblicani, si ritiravano a Varaggio, ed alla Madonna di Savona.

In questo mezzo tempo Argenteau e Roccavina non erano stati a bada; anzi
mossisi da Sassello assaltarono grossi ed impetuosi le trincee
estemporanee fatte dai Francesi a Montenotte. Erano queste in numero di
tre, ed al di sopra l'una dell'altra, la più eminente appunto era quella
di Montenotte. Difendeva i Francesi la fortezza del luogo, favoriva i
Tedeschi il maggior numero, gli uni e gli altri infiammava un indicibile
valore: stava in mezzo, qual premio al vincitore, l'innocente Italia. Si
combattè coi cannoni, coi fucili, con le spade, con le mani.
Maravigliavansi i Francesi a sì feroce assalto; maravigliavansi i
Tedeschi a sì lunga resistenza. Finalmente, dopo molto sangue,
riuscirono questi, occultandosi in certe boscaglie, ad entrar per bella
forza dentro le due trincee più basse, e se ne impadronirono. Rimaneva a
conquistarsi la terza: contro di lei voltarono i Tedeschi tutto l'impeto
dell'armi loro vittoriose. Quì sorse una battaglia tale, che poche di
simil fatta per la virtù dimostrata dagli assalitori e dagli assaliti
sono tramandate dalle storie. Incominciavano a sormontare gl'imperiali,
trovandosi assai più grossi, e già sul ciglione medesimo della trincea
si combatteva asprissimamente da vicino. Ma in questo forte punto il
colonnello Rampon, sotto la custodia del quale era la trincea, a patto
nessuno sbigottitosi a quell'orribile fracasso, che anzi tanto più
infiammandosi nel suo coraggio, quanto più era grave il pericolo,
animosissimamente rivoltossi a' suoi soldati, fece lor prestare quel bel
giuramento, che fia eterno nelle storie, di non cedere se non morti. Il
valore dei Francesi diventò più che sprezzo di morte, e con tanta
pertinacia, con tanta ostinazione, con un menar di mani tanto tremendo
combatterono, che ributtati furiosamente da ogni assalto i Tedeschi,
sopravvenne la notte, senza che eglino potessero conquistare la trincea
tanto contrastata, e tanto importante. Gli uni e gli altri sull'armi
loro posando, aspettavano la luce del seguente giorno, che doveva in un
nuovo conflitto definire la spaventevole contesa. Quì si vide
manifestamente l'errore di Buonaparte dello aver occupato, ed
affortificato troppo tardi, e male, Montenotte e, come accennammo, anche
per conforto altrui, del non aver fatto diradare le boscaglie, dello
aver tenute lontane da questo principal posto le altre soldatesche, per
modo che non abbiano potuto venire in questo medesimo giorno in soccorso
di quelle che pericolavano nelle trincee del monte. Certo se non era il
valore straordinario di Rampon, si perdeva la battaglia dai Francesi, e
con lei si perdevano per loro le sorti d'Italia. Ma di questi valori
straordinarj è avara la spezie, nè vi si può far fondamento per
anticipazione dai capitani bene avvisati e prudenti. Errò adunque in
questo fatto Buonaparte, riparò l'errore Rampon: la vittoria di
Montenotte, che incominciò quella mole tanto gloriosa d'imprese
militari, e quel maraviglioso corso d'inaudita felicità, non al suo buon
consiglio, ma al valore di un capitano inferiore deesi unicamente
attribuire. Ma il generalissimo nel giorno undici, anzi nella notte
stessa del dieci emendò con pari celerità ed arte l'errore commesso nel
precedente: mandò a tutta fretta un rinforzo da Savona a Montenotte, il
quale non solamente rinfrancò gli spiriti dei difensori della trincea,
ma diede agio a Rampon di empire di soldati a destra ed a sinistra le
boscaglie, che ingombravano le strade per alla trincea medesima, e per
le quali dovevano di necessità passare gli Austriaci per assaltarla. Al
tempo stesso comandò a Laharpe, andasse avanti con tutta l'ala dritta, e
mettendosi in mezzo tra la punta dritta dell'ala sinistra degli alleati,
e la punta sinistra della mezzana, snodasse minutamente l'una dall'altra
quelle due parti. Per rendere vieppiù la vittoria certa, ed arrivare al
fine principale di tutto il disegno, marciava egli medesimo con due
forti colonne, l'una lungo le montagne della Madonna del monte, per
meglio sostener Montenotte, l'altra per Altare e le Carcare, ad effetto
di oltrepassar la punta della mezza, che, come abbiam detto, era
governata da Argenteau, come capo, e da Roccavina, come condottiero
della vanguardia, sperando per tal modo disgiungere questa parte dalla
destra retta da Colli. Spuntava appena l'aurora del giorno undici, che
Argenteau, senza prima aver fatto esplorare le boscaglie, iva
baldanzosamente all'assalto; ma non era ancora il suo antiguardo
arrivato vicino alla trincea, che venne assalito ai fianchi da una
tempesta di moschetti, che procedeva dai soldati imboscati, e da una
impetuosa scaglia lanciata dal ridotto. A tale sanguinoso intoppo
s'arrestarono, titubarono, si disordinarono, diedero indietro le sue
genti: Roccavina ferito gravemente, lasciato il campo di battaglia,
andava a ricoverarsi in Acqui. Pure v'era speranza con qualche rinforzo,
e dopo respiro, di ricominciar la batterìa; ma ecco arrivare infuriando
dall'uno canto Buonaparte, dall'altro Laharpe con far le viste di
portare la tempesta a' fianchi ed alle spalle di Argenteau. Fu allora
forza ai confederati ritirarsi più che di passo per non esser posti
negli estremi. Andarono a posarsi a Magliani, a Dego ed a Pareto.
Beaulieu per serbarsi unito ad Argenteau, obliquò con l'estremo destro
della sua ala di modo che malgrado degli sforzi di Laharpe per
impedirnelo, riuscì nel suo intento. Colli, non senza una valorosa
difesa, fu costretto a ritirarsi ancor esso, avvicinandosi di fianco a
Ceva; il che fece riuscir ad effetto il pensiero di Buonaparte dello
aver voluto separare i Piemontesi dai Tedeschi. Aggiungendo poscia
celerità a celerità, nè volendo dar tempo ai confederati di rannodarsi,
seguitava la vittoria calando per le rive della Bormida in guisa che
sempre si metteva in mezzo fra gli Austriaci ed i Piemontesi. Morirono
nella battaglia di Montenotte meglio di due migliaja di buoni soldati
dalla parte dei confederati; circa tre mila tra feriti e sani vennero,
come prigionieri, in poter del vincitore. Dalla parte dei repubblicani
pochi furono i prigionieri, molti i feriti, più di un miliajo
incontrarono la morte. Ma perchè quello che avevano i repubblicani
conseguito, cioè la separazione degl'imperiali dai regj, non venisse
loro guasto per una nuova riunione, il che poteva venir fatto finchè i
confederati stavano più su nella valle della sinistra Bormida a
Millesimo, che nella valle della Bormida destra, dove stanziavano a Dego
ed a Magliani, era necessario cacciargli più sotto nella prima. Quindi
nacque pei Francesi la necessità di dar l'assalto al posto di Magliani,
e d'impadronirsi di Millesimo.

Il secondo di questi fini fu conseguito da Augereau, il quale per viva
forza superò i passi dei monti che dividono le due valli. Era alla
guardia della sinistra Bormida il vecchio ma prode generale Provera con
un corpo franco Austriaco, e quindici centinaja di granatieri
Piemontesi. Aveva con se per conforto e sprone alla sua vecchiaja il
marchese del Carretto, giovane forte e generoso. Era Provera posto in
molto pericolosa condizione, perchè, non avuto avviso alcuno da
Argenteau, si vide ad un tratto circondato da ogni banda dai nemici, e
lontano per l'invasione subita di Buonaparte, da Colli, che si era
posato a Montezemo per impedire ai Francesi il passo verso Ceva. Volle
con sano consiglio ritirarsi a mano manca verso gli Austriaci; ma gli
venne impedito il viaggio dalla Bormida, che cresciuta per pioggie
abbondanti, correva torbida ed impetuosa. Fece allora l'animosa
risoluzione di salirsene in cima al monte, dove siede il vecchio
castello di Cosserìa. Ivi senza artiglierìe, senza munizioni, senza
sussidio alcuno di cibo o di acqua, attendeva a difendersi, sperando che
intanto la fortuna avrebbe aperto qualche scampo. Augereau, che
conosceva ottimamente, che, fintantochè quel freno del castello di
Cosserìa, presidiato da forte e valorosa gente, fosse in mano del
nemico, non era possibile di consuonare co' suoi verso il centro e la
destra, s'accinse a fare ogni sforzo per superarlo. Tre volte andarono i
repubblicani all'assalto, altrettante furono risospinti con immenso
valore dagli assaltati: morirono in queste fazioni sanguinose tra i
Francesi molti buoni soldati, e tra loro il generale Banel, e l'ajutante
generale Quentin. Fu ferito nella testa il generale Joubert: pochi
furono feriti dentro al castello, e tutti al capo, perchè gli alleati
avevano le difese di alcune vecchie trincee. Pernottarono i Francesi a
mezzo monte, facendo con botti e letti di cannoni un tal qual riparo,
affinchè il nemico non potesse in quel bujo tentare cosa d'importanza.
Ma era sitibonda all'estremo la guernigione tra pel calore della
stagione, e per l'ardore della battaglia. Chiedeva Provera quant'acqua
bastasse ai feriti; la negava Augereau. Bensì, siccome quegli che aveva
fretta, ricercava spesso la piazza di resa; il che gli fu costantemente
rifiutato dall'Austriaco. Arrivava il giorno quattordici aprile: la fame
e la sete operarono ciò che la forza non aveva potuto. Diessi la piazza
ai vincitori, accordandosi che gli ufficiali avessero facoltà di
andarsene dove meglio piacesse loro, sotto fede di non militare sino
agli scambj, i soldati si conducessero, e stessero in Francia sino a
liberazione. Al tempo medesimo Rusca cacciava i Piemontesi da San
Giovanni di Murialto, e la vittoria di Cosserìa abilitava Augereau a
superare Montezemo, il che diè facoltà ai Francesi di spiegar le
bandiere loro nella valle del Tanaro, ed indusse Colli alla necessità di
correre a difender Ceva e Mondovì.

Queste cose succedevano a sinistra dei repubblicani; ma altre di
maggiore importanza preparava la fortuna in mezzo, e a destra.
Quantunque gli alleati avessero toccato una grave sconfitta a
Montenotte, le sorti loro avrebbero potuto facilmente risorgere, perchè
nè erano perduti d'animo, nè mancavano di passi forti, a cui potessero
ripararsi. Massimamente insino a tanto che la strada del Dego non era
libera al nemico, non temevano ch'ei potesse fare una impressione
d'importanza in Piemonte. Laonde applicarono l'animo a farsi forti per
quella strada; dall'altra parte i Francesi pensavano a sforzarla. Gli
Austriaci in numero circa di quattromila soldati, ai quali si erano
accostati i due reggimenti Piemontesi della Marina e di Monferrato, si
fortificarono a questo fine sui monti di Magliani, di Cassano, del
Poggio, e della Sella. Fecero un ridotto a Cassano sopra Magliani, e lo
munirono d'artiglierìe, con aver anche fatto una grande abbattuta
d'alberi e di virgulti all'intorno, per poter bene scoprire l'inimico,
ove s'attentasse di salire per assaltargli. Diedero loro tempo due
giorni i Francesi, o per necessità, o per cattivo consiglio, a fornire
le loro fortificazioni in quei luoghi eminenti e difficili. Anzi il dì
tredici aprile una quadriglia di repubblicani, che scortava due pezzi
d'artiglierìa minuta, e se ne stava troppo confidentemente a mala
guardia, sorpresa dagli alleati, perdè le artiglierìe che furono
condotte a Dego. La principal difesa degli alleati consisteva nel
ridotto di Magliani, che stava a ridosso del castello del medesimo nome,
nel quale allogarono una grossa compagnìa del corpo franco di Giulay con
alcuni soldati della Marina.

I repubblicani per aprir quella strada che i confederati avevano
serrata, comparivano alle due meridiane del giorno tredici, minacciosi,
e grossi di quindici mila combattenti, facendosi avanti sino alla
Rocchetta del Cairo, ad un miglio distante di Dego. Quivi si spartirono
in tre colonne, che si accostarono ai siti occupati dai confederati. Ma
non furono questi fatti che minacce, tentativi per iscoprir bene il sito
e la forza del nemico. A questo fine appunto Buonaparte, giunto che fu
al Colletto, fece trarre di una forte cannonata, per prender notizia del
nemico, sperando che gli alleati, credendosi assaliti, e rispondendo, lo
avvisassero dei luoghi dove si trovavano; il che gli riuscì, come aveva
sperato. Ma l'urto dei due forti nemici doveva succedere nel giorno
quattordici, nel quale i repubblicani, risoluti di venirne al cimento,
si spartirono, come innanzi, in tre parti. La destra condotta dal
colonnello Rondeau, e composta di circa quattromila soldati, assaliva
gli alleati per la strada che dai Girini conduce al Dego, e di questa,
quindici centinaja separatisi dagli altri, andarono ad occupar la strada
che dalla regione dei Pini porta alle Langhe a fine d'impedire i
soccorsi, che da Pareto, o da Spigno potessero venire agli alleati: essa
doveva far impeto contro il Poggio e la Sella. Quella di mezzo
capitanata dai generali Menard e Joubert con due mila soldati saliva al
castello di Magliani. La sinistra più grossa delle altre, che obbediva a
Massena, Causse, Monnier, e Lasalcette, era destinata a salire dalle
sponde della Bormida per dar dentro al fianco destro dei posti di
Magliani, e contro il Monterosso, che dava il varco ai medesimi. Tutte
queste mosse erano con molta maestrìa di guerra pensate, e furono
altresì con molto valore eseguite. Riuscì terribile l'urto al Poggio ed
alla Sella; vi morirono molti buoni corpi da ambe le parti. Saliva di
fronte la mezza, ma posatamente per aspettar l'effetto dell'assalto dato
sui due fianchi. I Francesi, dopo un combattimento sostenuto quinci e
quindi con molta ostinazione, riuscirono finalmente ad aver vittoria sui
due lati, cacciando i nemici loro dal Poggio e da Monterosso. Si fece
allora avanti la mezza, ed entrò forzatamente nel castello di Magliani
dove uccise i soldati di Giulay, che tutti vollero piuttosto morire, che
cessar di combattere. Restava il ridotto di Magliani, principale
propugnacolo degli alleati, dal quale tempestavano con una furia
incredibile di palle e di scaglia. Fu quivi assai dura l'impresa pei
repubblicani, perchè i confederati maravigliosamente inferociti,
traevano spessissimamente a punto fermo, e solo a cento passi di
distanza. Finalmente dopo tre ore di sanguinosissima battaglia, e
solamente verso la sera, venne fatto ai Francesi, che accorrevano contro
il ridotto da tutte le bande, d'impadronirsi di quel forte sito,
cacciatone a forza i difensori. Si precipitarono allora gli alleati
nella valle delle Cassinelle per guadagnar prestamente la strada per a
Pareto; ma i Francesi gli seguitarono a corsa, e quella colonna, che si
era spartita al principio del fatto dalla destra schiera, che se ne
stava ai Pini, scagliossi ancor essa sì fattamente contro i fuggiaschi,
che ne furono quasi tutti o morti o presi: tutti anzi stati sarebbero
sterminati, se i due reggimenti Piemontesi della Marina e di Monferrato,
fatto un po' di testa al monte Scazzone, non avessero fatto ala a coloro
che fuggivano, cacciati dalla furia Francese che gl'incalzava.
Perdettero gli alleati in questa battaglia meglio di due mila soldati
tra morti, feriti e prigionieri; i repubblicani poco più di ducento. Ma
grave perdita pei primi fu quella che susseguitò, del castello di
Cosserìa, perchè stretto già Provera, come abbiam detto, dalla sete e
dalla fame, perduta la speranza di ogni ajuto, poichè vide dall'alto la
sconfitta de' suoi, non indugiò più ad arrendersi.

Quando pervennero le novelle della rotta di Magliani ad Argenteau, che
aveva tuttavia le sue stanze a Pareto, si diede a passeggiare a gran
passi, come uomo che abbia del tutto perduto il lume dell'intelletto.
Pure diede ordine ai capitani, facessero massa in Acqui. Certamente da
biasimarsi molto è la condotta d'Argenteau in questo fatto; perchè se
avesse subito avviato in soccorso dei difensori di Magliani il corpo di
cinque, o sei mila soldati, che aveva con se a Pareto, avrebbe potuto
facilmente cambiare la fortuna della giornata; perciocchè i suoi, che si
difendevano con estremo valore nel ridotto, avuto quel rinforzo,
avrebbero potuto sostenersi, od almeno la ritirata sarebbe stata salva e
sicura.

Questa fu la battaglia, che meglio di Magliani, che di Millesimo si
chiamerebbe, perchè a Magliani concorsero le principali forze delle due
parti, e nel luogo medesimo succedette il più forte conflitto. Ma la
fortuna solita sempre a far maravigliose conversioni in guerra, aprì
l'adito il giorno seguente ai confederati di ricuperar ciò che avevano
perduto; il che avvenne non per buono consiglio, ma per caso, anzi per
cattivo consiglio d'Argenteau. La notte, che seguì il giorno della
battaglia, il tempo che era stato nuvoloso, diventò piovoso; piovve a
rotta verso l'alba. Tra per questo, e per pensare i Francesi a
tutt'altro fuorichè a questo, che il nemico vinto avesse a prendere così
tosto nuovo rigoglio ad assaltargli, si guardavano negligentemente, e
non che stessero nelle trincee, si erano sparsi per le case, dove
attendevano meglio a riposare che a guardarsi. Solo cinquecento, o
seicento soldati vegliavano alla difesa delle trincee. Ed ecco appunto,
che in sul far del giorno il colonnello Wukassovich accompagnato dal
luogotenente Lezzeni con un corpo di circa cinque mila soldati composto
di Croati, e dei reggimenti di Nadasti, e d'Alvinzi, venendo per la
strada di Santa Giustina, compariva improvvisamente alla vista di
Magliani. Aveva Argenteau, perduta la battaglia di Montenotte, ordinato
a Wukassovich, che stanziava a Sassello, venisse tosto in ajuto, ed il
raggiungesse al Dego ed a Magliani. Ma siccome quegli che aveva poca
mente, ed anche la sventura gliela faceva girare, aveva indicato per la
mossa a Wukassovich un giorno più tardi di quello, che aveva realmente
in animo, dimodochè il colonnello, invece di arrivare il dì quattordici,
che forse avrebbe vinto la battaglia, arrivava il quindici, ed arrivando
già avea sbaragliato e pesto uno squadrone Francese, che muniva il monte
della Guardia. Non ostante che con gran sua maraviglia avesse veduto,
strada facendo, la fuga de' suoi, e che il nemico avea occupato
Magliani, si risolveva a dar dentro risolutamente con la speranza di far
pruovare a Buonaparte quello, che Buonaparte aveva fatto pruovare ad
Argenteau. Già urtava il castello ed il ridotto. Risentitisi a sì
improvviso accidente i Francesi, muovevansi a corsa verso il ridotto per
difenderlo; ma nè ebbero tempo di schierarsi, nè di apparecchiar le
artiglierìe, e quel forte sito, che con tanta fatica e sangue aveano
conquistato, ritornava, quasi senza contrasto, in potestà dei
confederati. Parte dei repubblicani fuggendo, si gettarono nella valle
di Colloretto, i più si precipitarono a rotta sui dirupi, in mezzo ai
quali scorre il torrente Grillero, e si salvarono verso il Colletto,
dov'era la guardia loro di ricuperazione. Fu grande strage dei Francesi
in sul Grillero, perchè i Tedeschi gli bersagliavano dall'alto.
Perdettero i primi non solo i luoghi, ma ancora le artiglierìe che li
munivano.

Massena, a così fortunoso caso riscossosi, e gettatosi al piano, frenava
primieramente l'impeto de' suoi, che fuggivano verso il Colletto; poi,
ordinatigli di nuovo in tre colonne, come nella battaglia del giorno
quattordici, gli conduceva all'assalto. Ma se Massena non era capace di
timore, non era nemmeno Wukassovich: quì la battaglia divenne orrenda.
La sinistra era alle mani con le guardie avanzate Austriache, che si
difendevano con singolare ardimento; la mezza pativa assai, perchè i
Tedeschi fulminavano dal ridotto, e già i soldati stanchi, ed impauriti
si nascondevano per le case. La destra medesimamente trovava un feroce
rincalzo. Massena, veduto titubare i suoi, mandò avanti la squadra di
ricuperazione, e postala dietro alla mezzana, impediva, che coloro che
davano indietro, passassero il Grillero. In questo mentre restò ferito
gravemente d'un'archibugiata nell'anca destra il generale Causse che
portato alla Rocchetta, poco stante mancò di vita. La colonna di mezzo
incoraggita da Massena e dagli altri generali, già arrivava fin sotto al
ridotto; ma uscitine impetuosamente gli Austriaci, la urtarono, e
rincacciarono fino al castello. La sinistra ancor essa era stata
risospinta con grave perdita, la destra non faceva frutto. Massena
animosissimo gli conduceva di nuovo all'assalto, e di nuovo erano
ributtati con palle, ed ischegge terribili. Già il quarto assalto era
riuscito vano. Arrivava in questo punto con sei mila soldati Laharpe,
che avendo udito lo strano caso, era prontamente accorso. Novellamente
si raccozzavano, si riordinavano, si muovevano, si serravano contro il
nemico; nè ciò ancor bastava a piegare la costanza Austriaca; che anzi
quei valorosi soldati, non sapendo come quà fossero venuti, nè come
andarsene, nè quando sarebbero soccorsi, continuavano a trarre
disperatamente, ed a tener lontano il nemico. Dopo tanti rincalzi, e
tante stragi, incominciavano i Francesi a dubitare della battaglia.
Buonaparte, che vedeva l'importanza del fatto, accorreva coi soldati
vincitori di Cosserìa, e con impeto unito menava i suoi ad un ultimo
assalto. Puntarono acremente la destra e la sinistra sui fianchi: la
mezzana ingrossata, e rinfrescata assaliva di fronte. Urtati da tante
parti, continuavano gli Austriaci a combattere; cacciati dal ridotto,
combattevano dalle case; cacciati dalle case combattevano dalle
boscaglie; finalmente cacciati anche da queste e pressati d'ogni banda,
minacciosi e rannodati si ritiravano. Gran fatto è stato questo, e che
debbe far stimar Wukassovich uno dei migliori guerrieri dei nostri
tempi. La destra intanto, e quella del Monterosso, scese improvvisamente
nella valle delle Cassinelle, diedero dentro agli Austriaci ritirantisi,
e gli ruppero con molta strage, facendone anche di molti prigionieri.
Una parte però, che prese la strada delle Langhe, si ritirava intiera, e
voltando qualche volta la fronte, arrestava l'impeto del nemico,
massimamente della cavallerìa, che perseguitava coloro, che fuggivano
per la valle delle Cassinelle; anzi per un tiro venuto da lei restò
ucciso un generale di cavallerìa.

Perdettero gli Austriaci in questa battaglia tra morti, feriti e
prigionieri, sedici centinaja di buoni soldati con tutte le artiglierìe
loro: ma non fu nemmeno senza sangue pei Francesi la vittoria. Tra
morti, feriti e prigionieri mancarono più di ottocento soldati. Fra i
morti per chiarezza di nome o di grado, si noverarono Causse, il
generale di cavallerìa e Rondeau, che ferito nel piè destro, e portato a
Savona, peggiorando sempre più la piaga, passò di questa vita alcuni
mesi dopo.

Dalla presente narrazione si vede, che sebbene Buonaparte avesse errato
nell'ordinare la battaglia di Montenotte, molto bene ei seppe emendare
il fallo in quella di Magliani, egregiamente da lui ordinata e
combattuta. Argenteau da parte sua errò in molti modi, e nella battaglia
e dopo di lei, e massimamente in quella di Magliani, per modo che ei fu
costretto di combattere con una parte delle sue forze contro la maggior
parte di quelle del nemico. Sollevossi fra l'Austriaca gente un romore
ed uno sdegno grandissimo contro di lui, accusandolo tutti dell'infelice
successo delle battaglie di Loano, di Montenotte e di Magliani, delle
quali la prima preparò la strada, le altre l'apersero alla conquista
d'Italia. Beaulieu il fece arrestare e condurre a Mantova, poi a Vienna,
perchè vi fosse preso dell'error suo da un consiglio di guerra debito
giudizio.

Buonaparte errò, e riparò; Argenteau errò senza riparare; ma bene non
errarono nè Rampon, nè Wukassovich, al primo dei quali si deve tutta la
gloria di Montenotte, al secondo quella di Magliani: vinse il primo,
perchè un generale, sendosi accorto del fallo, il soccorse; perdè il
secondo, perchè un generale di poco intelletto, che poteva soccorrerlo,
nol fece. Ma resterà nella memoria dei posteri, senza rimanersi alla
felicità od alla infelicità del fatto, il nome di Wukassovich tanto ed a
giusto titolo glorioso, quanto veramente è quello di Rampon; nè noi
abbiam voluto che mancasse in queste nostre storie correggitrici della
parzialità dei tempi, il testimonio nostro a quel generoso, e prode
Austriaco.

Lo splendore della vittoria Francese fu oscurato dal furore del sacco.
Molti fra i repubblicani, non perdonando nè a cosa sacra, nè a profana,
riempievano i paesi di terrore e di fuga. Queste enormità, che tanto
contaminavano il nome di Francia, abbominavano molti generali,
abbominavano i soldati buoni, ma quelli non potevano impedirle coi
comandamenti, nè questi con l'esempio. Perchè poi, chi leggerà questi
miei scritti, non creda che un giusto sdegno ci faccia trascorrere oltre
il vero, diremo, che i generali Francesi dabbene, dicevano e scrivevano
di questo cose assai peggiori, che noi non abbiam raccontate. Scriveva
Serrurier, molti soldati amar meglio rubare che combattere, rinfacciare,
a quel modo combattere, al quale erano pagati: Chambarlac e Maugras
colonnelli, non potendo più oltre tollerar di vivere con soldatesche che
senza disciplina e senza obbedienza essendo, minacciavano ad ogni ora di
maltrattare anche gli ufficiali, che cercavano di frenare il furor loro,
domandata licenza, volevano cessar dagli stipendj. Soprattutto il buono
e generoso Laharpe iva gridando, il soldato ogni ora più arrogarsi le
ruberìe e le uccisioni, assassinare i soldati i paesani, i paesani i
soldati; non poter con parole descrivere le enormità che si
commettevano; le stanze dei soldati essere deserte; correre il soldato
le campagne a guisa piuttosto di bestia feroce che d'uomo; e se le
guardie da un lato il cacciassero, correre tosto ad assassinare da un
altro: disperarsene gli ufficiali: meno atroce caso fora, aggiungeva
dolente e sdegnoso Laharpe, l'adunare in un luogo solo gli abitatori per
ammazzargli tutti in una volta, poi devastar quel che restasse; essere
il medesimo, perchè se di ferro non morissero, di fame morrebbero: non
esservi adunque più provvidenza, sclamava, che fulminasse i scelerati
amministratori, che ridotto avevano i soldati dell'Italica oste od a
farsi ladri ed assassini, od a morir di fame: non poter più vedere, meno
ancora tollerare sì abbominevoli eccessi; chiedere perciò licenza a
Buonaparte generale, volersene ire; anteporre l'umile mestiere del
lavorar la terra per vivere, ad esser capo di genti peggiori che non
furono ai tempi andati i Vandali. Noi non abbiamo senza tenerezza
narrato le generose querele di Serrurier, di Chambarlac, di Maugras e di
Laharpe, acciocchè sappiano i posteri, che se le primizie che si diedero
all'Italia, furono opere da cui più l'umanità abborrisce, vissero ancora
in mezzo ai Francesi non pochi generosi uomini che queste esorbitanze
barbare ed abborrivano, ed apertamente condannavano.

Seguitando ora il progresso della storia, dopo la vittoria di Magliani,
insistendo velocemente Buonaparte nei prosperi successi, era venuto a
capo del suo pensiero di separare gli Austriaci dai Piemontesi: nel che
tanto più facilmente riuscì, che nè Beaulieu si curò molto di starsene
unito a Colli, nè Colli a Beaulieu, perchè ed alcuni semi di discordia
già erano prima dei raccontati fatti tra di loro sorti, e, come suole
accadere nelle disgrazie, gli Austriaci accusavano i Piemontesi di non
avergli, com'era debito, ajutati, i Piemontesi davano il medesimo carico
agli Austriaci. Finalmente premeva più a Beaulieu l'accorrere alla
difesa del Milanese, a Colli a quella del Piemonte. Di questa dissidenza
dei capi Austriaco e Piemontese accortosi l'accortissimo Buonaparte,
quantunque gli fosse stato ingiunto di perseguitar piuttosto gli
Austriaci che i Piemontesi, si risolveva a serrarsi addosso agli ultimi,
sperando di costringere fra breve il re di Sardegna alla pace, per
voltarsi poscia, assicuratosi alle spalle, con maggiore speranza di
vittoria, alla conquista della Lombardia. Al quale consiglio tanto più
volentieri si appigliava, quanto più sapeva, che Beaulieu tentava
continuamente l'animo del re per farlo star fermo nella lega,
offerendogli di soccorrerlo non solo con le forze che gli restavano
tuttavia, ma ancora con quelle che o già erano arrivate, o presto
dovevano arrivare nel Milanese, purchè per sicurtà della sua fede e
delle genti Austriache, consentisse a dargli in mano le fortezze di
Alessandria e di Tortona. Per la qual cosa il capitano di Francia voltò
del tutto i pensieri a voler vedere quello che fosse per partorire in
Piemonte la presenza dei repubblicani. Due erano i modi che voleva usare
per arrivare ai suoi fini; la forza con perseguitar da vicino co' suoi
soldati vittoriosi le reliquie delle truppe reali, l'astuzia col tentar
di far muovere i popoli, con le parole di libertà, contro l'autorità del
re. A questo era e disposto per se, e comandato dal Direttorio. Gli
aveva il Direttorio imposto, che tentasse per ogni mezzo di dare spirito
ai novatori, e tanto più ciò facesse, quanto più si ostinasse il
Piemonte a voler perseverare nella sua congiunzione con la lega, e nella
guerra. A questo fine, e per far vedere che entrava con molto favore,
aveva Buonaparte condotto con se alcuni fuorusciti Piemontesi, dei quali
alcuni erano amici della libertà, altri facevano professione di essere.
Sperando egli di far consentire con lo spavento d'interne rivoluzioni
Vittorio Amedeo alla pace, pensava di servirsi dell'opera di costoro,
quantunque in poca stima gli tenesse, anzi piuttosto gli avesse a vile,
perchè egli riputò sempre gli amatori della libertà, o veri o finti
ch'essi fossero, piuttosto importuni parlatori, che uomini capaci di far
cose di momento. Adunque, ordinato ogni cosa, come abbiamo detto, e
collocato un grosso corpo nei contorni del Dego per appostar gli
Austriaci, acciocchè non tentassero nulla a suo pregiudizio, si avviava
verso Ceva, contro cui aveva già mandato con molte forze Augereau e
Serrurier.

Erasi Colli, dopo l'infelice successo della giornata di Magliani, e dopo
che pel fatto di Cosserìa era stato obbligato di lasciar al nemico la
possessione di Montezemo, ridotto coi Piemontesi nel campo trincerato,
che per difesa della fortezza di Ceva era stato ordinato alla Pedagiera,
ed alla Testa nera, sito che signoreggia la fortezza. Assaltò Buonaparte
impetuosamente questo campo; gli fu anche virilmente risposto; durò la
battaglia molte ore con molto sangue da ambe le parti, massime dei
repubblicani, i quali combattevano più scoperti. Nè vi fu modo di far
piegare i regj, che con valore difendendosi respingevano costantemente
il nemico. Succedeva questa fazione ai sedici aprile. Pernottarono
repubblicani e regj ai luoghi loro. Ma il giorno seguente, ingrossatisi
molto i primi, rinfrescarono l'assalto più forte di prima, nel quale
sebbene animosamente si difendessero i regj, temendo Colli di essere
spuntato dai lati, lasciato un grosso presidio nella fortezza, ritraeva
le genti con andar ad alloggiarle in sito molto opportuno là dove la
Cursaglia mette nel Tanaro. In questi fatti, proteggendo valorosamente
la ritirata il reggimento d'Acqui, morì di grave ferita il marchese
Cavoretto, morte sentita dolorosamente da tutti per le buone qualità sue
sì civili, che militari; e se i Francesi han ragione di celebrare, come
fanno, con esimie lodi coloro, che sono morti combattendo per la patria,
non so perchè gl'Italiani siano tanto scarsi in lodar coloro che, come
il marchese Cavoretto, diedero la vita per preservare una patria, che
debbe loro essere tanto cara, quanto è veramente la Francia ai Francesi.
Occuparono, fatta questa ritirata, i repubblicani subitamente la città
di Ceva, nè così tosto l'occuparono che vi fecero grosse tolte di pane,
e posero taglie di denaro. Attaccarono i repubblicani superiori di
numero l'esercito regio nei campi della Bicocca, della Niella e di San
Michele, ma non poterono sloggiarlo, pel duro contrasto che vi fece. Ai
venti massimamente si combattè con molto sangue: pure stettero fermi
alla pruova i Piemontesi, per modo che Serrurier si ritirava assai
malconcio e disordinato. Infine quel valoroso Massena, il quale nato
suddito del re, più di tutti operò per abbattere la sua potenza, passato
la notte del ventuno il Tanaro a guado presso Ceva aveva occupato
Lesegno. Dall'altra parte Guyeu e Fiorella, essendosi fatti padroni del
ponte della Torre, mettevano Colli in pericolo di essere circondato dai
repubblicani alle spalle; il che avrebbe condotto quell'esercito, ultima
speranza della monarchìa Piemontese, ad un'estrema rovina. Perlocchè,
levato il campo occultamente alle due della notte, e conducendo seco
tutte le artiglierìe e le bagaglie, s'incamminava frettolosamente, ma
ordinatamente alla volta di Mondovì. Il seguitarono velocemente i
repubblicani, ed il raggiunsero a Vico, dove allo spuntar del giorno
seguì la battaglia, che i Francesi chiamano di Mondovì. Buonaparte
solito ad abbellir con parole magnifiche le sue geste, rappresentò
questo fatto con colori di grandezza, e di virtù militare dal canto de'
suoi. Ma il vero si è, che Colli non poteva, nè voleva tra mezzo ad una
frettolosa ritirata, e con soldati già scemi d'animo e di forze venirne
ad una battaglia giusta contro un nemico vittorioso, battaglia in cui ne
sarebbe andato tutto il destino di un antichissimo reame. Solo suo
intento era di ritardar tanto il perseguitante nemico, che potesse
condur in salvo le artiglierìe ed il bagaglio, ed andar a pigliar un
alloggiamento tale, che potesse, se ancor possibil fosse, arrestar il
corso alla fortuna che con tanto impeto precipitava. Difesosi in Vico
con molta arte e valore, potè ritardando il nemico, conseguire il fine
che si era proposto, di condurre a salvamento nei luoghi sicuri dietro
l'Ellero ed il Pesio le armi grosse, e tutti gl'impedimenti. Ritirossi
poscia, andando a posarsi in un forte alloggiamento oltre la Stura, dove
la fronte era difesa dal fiume, la destra aveva per sicurtà Cuneo, donde
si congiungeva alle genti che guardavano i passi per al Colle di Tenda,
la stanca finalmente si appoggiava a Cherasco posto alla foce della
Stura nel Tanaro, ed afforzato, sebbene leggermente, con bastioni muniti
di steccate e palizzate. In tale modo un umile fiume, un esercito
valoroso, ma vinto, e due piazze, una forte l'altra debole, restavano
soli impedimenti ai Francesi, onde non inondassero tutto il Piemonte, e
non sventolassero le insegne repubblicane sotto le mura della città
capitale di Torino. Certamente assai è da lodarsi Buonaparte per
l'ardire e per l'arte mostrata in tutti questi fatti; assai anche è da
lodarsi il valore de' suoi soldati; ma da lodarsi ancora è Colli, e
l'esercito Piemontese, che spinto e risospinto più fiate da luoghi rotti
e montuosi, conservossi sempre intiero, ed all'ultima fine intiero
rappresentossi al re per quei negoziati che per la conservazione del
regno avesse stimato convenirsi.

L'audace Buonaparte, non contento, se prima non avesse rotto ogni
resistenza, usava l'estrema forza e l'estrema astuzia. Minacciava
dall'un canto di varcar la Stura, dall'altro, impadronitosi d'Alba per
mezzo di Laharpe, città posta sulla riva del Tanaro sotto la foce della
Stura, era in grado di passar il primo di questi fiumi, e di correre
alle spalle dei Piemontesi. Oltre di questo, per rizzare a spavento del
governo una prima bandiera di ribellione, aveva operato, e l'ottenne
anche facilmente, che alcuni abitatori d'Alba, instigati principalmente
da Bonafous, fuoruscito Piemontese, venuto coi repubblicani, facessero
un movimento contro l'autorità regia, mandando fuori bandi di volersi
constituire in repubblica. Quivi Bonafous metteva sequestri, faceva
confiscazioni di beni mobili e stabili, tanto feudatarj quanto regj, e
procedendo in tutto repubblicanamente, dava timore, che con le spalle
dei repubblicani d'oltremonti e del paese, avesse a propagar
quell'incendio per tutto il Piemonte. Erasi accostato al Bonafous un
Ranza, uomo dabbene, nè senza lettere, ma cervello disordinato, e capace
del pari di far perir la realtà per la ribellione, e la libertà per
l'anarchìa. Costoro, per istimolo, scrissero e pubblicarono una lettera
a Buonaparte: voler essi, dicevano, come i Francesi, esser liberi; non
voler più vivere nè sotto un re, nè sotto altro tiranno, con qual nome
si chiamasse; volere l'equalità civile, volere spegnere i mostri
feudatarj; per questo aver preso le armi all'approssimarsi del
vittorioso esercito di Francia: gli ajutasse adunque, pregavano, a
rompere quelle catene da schiavi; vedesse l'Italia in atto di chiamarlo
alla liberazione sua; donassele la libertà, ridonassele il lustro
antico; sarebbe il suo nome glorioso ed immortale. Non contenti a
questo, Bonafous e Ranza, procedendo immoderatamente, mandavano bandi
repubblicani al clero del Piemonte e della Lombardìa, siccome pure ai
soldati Napolitani e Piemontesi. Ancorchè il generale di Francia
sapesse, che non era in Piemonte seme sufficiente di rivoluzione, pure
andava fomentando queste dimostrazioni, e le magnificava per intimorire
il governo; perchè argomentava, che già preso da spavento pei sinistri
eventi della guerra, e male giudicando delle disposizioni dei popoli, si
lascerebbe facilmente spaventare dal pericolo immaginario di moti
interni contrarj alla quiete del regno. Adunque e per questi romori, e
per esser padrone il nemico del passo del Tanaro in Alba, e per esser
Cherasco in se stesso poco difendevole, temendo Colli di essere
assaltato alle spalle, lasciato Cherasco, si ritraeva, per sicurezza di
Torino, alle stanze di Carignano. Ora era giunto il re di Sardegna a
quell'estremo punto, in cui o far doveva una risoluzione magnanima, o
sottoporre il collo ad un nemico insolente, e ad un governo disordinato
e del tutto diverso dal suo: ora si doveva vedere, se Vittorio Amedeo
III era in grado di mostrare al mondo di avere nell'animo quei medesimi
spiriti, per cui tanto sono lodati i suoi generosi antenati Carlo
Emanuele I, e Vittorio Amedeo II. Adunossi in tanto precipizio di cose
il consiglio, al quale assistettero il re ed i principi reali, con tutti
i ministri dello stato. Drake, ministro d'Inghilterra a Genova,
trasferitosi a Torino, ed il marchese Gherardini, ministro d'Austria,
temendo che in agitazione sì grave il re fosse per separare i suoi
consiglj da quei della lega, e desiderando sommamente d'interrompere
questa cosa, non avevano mancato all'ufficio loro con tenerlo
continuamente sollecitato, perchè voltasse il viso alla fortuna, e
stesse in fede: ricordassesi, dicevano, del nome suo; avrebbe presto di
Germania e d'Inghilterra sussidj di soldati, e di denaro; non
permettesse che la generazione presente potesse dire, aver mancato
d'animo ad un primo romoreggiar di Francesi in Piemonte; ricordassesi
dell'assedio di Torino, rivocasse alla mente la vittoria tanto famosa al
mondo di Vittorio Amedeo, suo grand'avolo; la fortuna essere stata
contraria, ma il valor pari; variare la fortuna sempre, constare sempre
a se medesimo il valore; pensasse, e nella mente sua maturamente
volgesse, quanta fosse stata verso di lui la fede degli alleati, che del
tutto a lui avevano commesso le sorti d'Italia, quantunque sapessero
potere venir caso, che i francesi, rotte violentemente le barriere
dell'Alpi, penetrassero in Piemonte; non fosse minore in lui la
costanza, di quanto fosse stata la fiducia della lega; avere i re nel
corso dei regni loro prosperi casi ed avversi; essere più gloriosi
quelli che costantemente sopportano i secondi, di quelli che oscuri
trapasseno i giorni loro nei primi, considerasse bene quanto da lui
richiedessero Italia, ed Europa; non consentisse che in lui più potesse
un romor repentino, che i veri interessi del suo reame. Dimostravasi
Vittorio Amedeo constantissimo a voler continuare nella fede data:
difenderebbe Torino sino all'ultimo, o anderebbe ramingo, se così
fortuna volesse; non consentirebbe a pace con un nemico odiosissimo. Il
secondava nella medesima sentenza il principe di Piemonte, nel quale,
come primogenito regio, doveva pervenire il regno, non però per motivi
di stato, ma sì di religione, parendogli, come a principe
religiosissimo, troppo abbominevole aver per amici coloro, che stimava
eretici e nemici di Dio. Temeva la propagazione dei principj loro anche
in Piemonte, ed abborriva una pace, che gli pareva ancor più rea verso
Dio che verso gli uomini. Ma dal cardinale Costa, arcivescovo di Torino,
personaggio nel quale risplendevano ingegno, dottrina ed amor singolare
di lettere e di letterati, fu ragionato in contrario, esser l'Austria
infedele, pensare prima a se che ad altrui, essere il pericolo della
ribellione imminente, la necessità più forte della fede; il cacciare i
Francesi dal Piemonte del tutto impossibile; meglio avergli amici che
nemici; ponendo anche l'Austria di eguale potenza della Francia, esser
questa vicina, quella lontana; riuscir più facile ai Francesi l'invadere
il Piemonte, che agli Austriaci il preservarlo; potere l'Austria, come
lontana, perseverare nella guerra; dovere il Piemonte pensare ai casi
suoi: nella supposizione favorevole diventerebbe il Piemonte campo di
guerra, pieno di ruberìe, di devastazioni e di uccisioni; e se già a
mala pena si poteva resistere ai Francesi, come si sarebbe potuto
resistere ai Francesi stessi, ed ai sudditi tumultuanti a perdizione del
regno? Non esser forse superbe le profferte degli Austriaci? non
domandar loro per prezzo degli ajuti Alessandria e Tortona? Qual
compenso poter offerir l'Austria in una felice guerra per le perdute
Savoja e Nizza? Sperarla tanto felice, ch'ella ne reintegrasse il re per
la forza dell'armi, esser più tosto fola da infermi, che argomento
d'uomini ragionevoli: all'incontro potere i Francesi, dal canto dei
quali allora stava la probabilità della vittoria, e volere ed offerire
nel conquistato Milanese grassi ed adeguati compensi: sì certamente
essere infido quel Francese governo, ma poter tendere maggiori insidie
in guerra che in pace, perchè la guerra fa le insidie lecite, la pace le
fa infami; variare consiglio il savio al variare degli eventi, e poichè
la fortuna aveva addotto un accidente, non che straordinario,
maraviglioso, doversi anche fare una risoluzione straordinaria.
Loderebbonla gli uomini prudenti, benedirebbonla i sudditi fatti immuni
dalle esorbitanze incomportevoli della guerra: assai e pur troppo
essersi fatto per mantener la fede promessa; dimostrarlo il sangue
sparso, dimostrarlo le innumerevoli morti, dimostrarlo le desolate
campagne: assai essersi soddisfatto all'onore, ora doversi soddisfare
all'esistenza.

A questa sentenza del consigliar la pace era stato tirato l'arcivescovo
per lume proprio, e per conforto dell'avvocato Prina Novarese, quel
medesimo che, d'ingegno acutissimo, d'animo duro, e bel parlatore, e
maestro singolare del comandar tirato essendo, piacque poi tanto per
infelice suo destino a Buonaparte. Il favellare di un uomo tanto grave e
tanto pratico delle cose del mondo, qual era il cardinale Costa,
commosse tanto e sì maravigliosamente gli animi degli ascoltanti, che fu
fatta quella risoluzione, che sottraendo la monarchìa Piemontese da una
dipendenza certamente eccessiva verso l'Austria, la fece vera e reale
serva della Francia. Allora veramente, e non più tardi perì il reame di
Sardegna, allora, e non più tardi perì la monarchìa Piemontese. Dallo
strazio che ne fece poscia quel governo repubblicano di Francia;
comprenderanno facilmente i leggitori di queste storie, che non solo più
onorevole, ma anche meno infelice consiglio sarebbe stato l'incontrare
qualunque più duro caso di fortuna coll'armi in pugno, che il darsi con
le mani disarmate ed avvinte in preda ad un amico sì fantastico, e sì
crudele.

Spedironsi pertanto a fretta verso Genova il conte Revello, ed il
cavaliere Tonso, con mandato di negoziar della pace con Faipoult,
ministro della repubblica francese. Al tempo medesimo fu fatto mandato a
Colli di domandare, ed al conte Delatour, e marchese della Costa di
accordare una sospensione di offese col generale repubblicano. Non
avendo Faipoult facoltà di negoziare, si partirono i commissarj da
Genova senza risoluzione, e s'incamminarono tostamente alla volta di
Parigi a fine di stabilire la pace, e l'amicizia con la repubblica.
Tristo e misero era il mandato, nè difforme dallo spavento concetto:
pure il timore non era uguale alle disgrazie che i tempi
apparecchiavano. Intanto, scrittosi da Colli a Buonaparte, si
sospendessero le offese, rispose, nè potere nè volere, se prima non gli
si davano due delle tre fortezze di Cuneo, d'Alessandria e di Tortona.
Consentiva il re per la prima e per l'ultima, e di più per Ceva, che
oppugnata gagliardamente, con ugual gagliardìa si difendeva. Adunque
l'estremo momento essendo giunto, in cui l'antichissima monarchìa dei
Piemontesi doveva, cessando d'esser padrona di se medesima, cadere in
servaggio altrui, fu accordata in Cherasco la tregua tra Buonaparte
dall'un lato, Latour e della Costa dall'altro, con questo, che i
repubblicani occupassero Cuneo il dì ventotto aprile, Tortona non più
tardi del trenta, la fortezza di Ceva subito dopo gli accordi;
restassero i Francesi in possesso dei paesi conquistati oltre la Stura
ed il Tanaro; fosse fatto facoltà ai corrieri di passare pel Cenisio per
a Parigi; comprendessersi nella tregua i soldati dell'imperatore, che
erano ai soldi del Piemonte; durasse sino a cinque giorni dopo la
conclusione dei negoziati di Parigi. Siccome poi Buonaparte tesseva un
grande inganno a Beaulieu per farsi comodo il passo del Po, così
stipulava, che l'esercito di Francia potesse passare il fiume sopra
Valenza. Queste furono le tristi condizioni della tregua, alle quali
succedettero poco stante le condizioni più tristi ancora della pace. A
tale accordo si rallegrarono i novatori, s'avvilirono i ligj, si
scoraggiarono i leali, si spaventarono i popoli, si sdegnarono i
soldati. Lo scrittore di queste storie, trovandosi a questo tempo alle
stanze di Gap in Francia, e quivi avendo parlato coi soldati Piemontesi
cattivi in guerra, udì da loro abbominarsi con grandissimo sdegno i
patti, che la patria loro avevano condotto in sì duro servaggio.
Spaventossene l'Italia, maravigliaronsene i potentati d'Europa. Volle
anzi in questo la fortuna solita ad addurre casi strani, che le novelle
della debolezza del governo regio, che tanto disordinava le cose comuni,
spedite con grandissima celerità a Pietroburgo, vi arrivassero prima
della circolare scritta dal re, per cui affermava, la sua costanza del
voler perseverare nella guerra essere inconcussa: delle quali novelle
non sapendo l'agente di Sardegna, visitava il conte Ostermann, ministro
degli affari esteri dell'imperatrice Caterina, la circolare
rappresentandogli: la quale leggendo Ostermann dava segni di maraviglia,
di dispetto e di sdegno, servendosi anche, parlando del re, di parole,
che per la gravità della storia non vogliamo rapportare, e che
certamente poco sono convenevoli alla maestà reale. La somma fu, che
squadernò in viso all'agente lo spaccio, che conteneva le novelle della
tregua, sdegnosamente dicendo, che i confederati sapevano ottimamente,
che la fortuna della guerra avrebbe potuto portare che i Francesi
penetrassero in Piemonte; che non ostante avevano confidato che il re,
ad imitazione dei gloriosi suoi antenati, serbando la medesima costanza,
avrebbe loro osservato le cose promesse; che la lega non avrebbe
pretermesso di soccorrerlo; che finalmente, se avessero i confederati
potuto credere che ad un primo impeto ei fosse per mancar d'animo, e per
posar le armi, avrebbero fatto altri pensieri, e provveduto in altra
guisa alla sicurezza, ed agl'interessi degli stati loro.

Infatti non si vede, quale sì inevitabile necessità dovesse condurre il
governo regio ad una risoluzione tanto pregiudiziale, e tanto inonorata.
Quaranta mila Francesi si erano invero affacciati ad uno degli aditi
delle pianure Piemontesi; ma difettosi di artiglierìe, massime grosse,
difettosi di cavallerìa, non potevano nè espugnar le piazze forti, nè
tener la campagna aperta. Nè denaro avevano per pagare, nè magazzini per
pascere i soldati. Oltre a ciò stavano loro ai fianchi, a destra Ceva,
che tuttavìa si difendeva validamente, a sinistra Cuneo copioso di
difensori forti, e ben provveduti di ogni cosa. La metropoli stessa di
Torino, che stava loro a fronte, senza la possessione della quale invano
avrebbero sperato di essere quieti possessori del Piemonte, era
munitissima per fortificazioni vecchie e nuove. Nè l'esercito Piemontese
era tale, che potesse dar cagione di disperare della difesa di tanti
luoghi forti: la cavallerìa sì regia che imperiale fioritissima, intera,
abile ad impedire in pianura qualunque fazione d'importanza ai
repubblicani. Abbiam narrato come Colli avesse saputo ritirarsi intiero,
e rannodato per modo che l'esercito nè disperso nè distrutto,
appresentava ancora stabile fondamento a chi avesse voluto usarlo
risolutamente. Nè le reliquie di Beaulieu erano disprezzabili, e meglio
di ventimila Tedeschi stanziavano nella Lombardìa pronti ad accorrere in
ajuto; perchè certamente il combattere in Piemonte era allora un
combattere per la Lombardìa. È vero, che per la sicurtà della fede
domandava Beaulieu Alessandria e Tortona, dura certamente e superba
condizione; ma giacchè per l'acerbità della fortuna si era giunto a tale
che o bisognava dare Alessandria e Tortona agli Austriaci, o Tortona e
Cuneo ai Francesi, non si vede perchè il primo partito non fosse e più
utile, e meno inonesto del secondo, perciocchè meglio era cedere ad un
alleato che ad un nemico, meglio cedere ad un governo di natura conforme
che ad un governo disordinato, e di natura contraria. Restava il timore,
che si aveva dei novatori; ma i soldati erano non che fedeli,
fedelissimi, il valore sperimentato, specialmente negli ultimi fatti;
degli ufficiali pochi avevano abbracciato le nuove opinioni, nè alcuna
inclinazione contraria si manifestava nelle popolazioni, nemiche
naturalmente e per antica consuetudine ai Francesi. Sapevaselo
Buonaparte, che di queste insidie s'intendeva; sapevalo, e dicevalo, e
scrivevalo, quantunque i fuorusciti Piemontesi continuamente gli fossero
ai fianchi con rappresentazioni della propensione dei popoli a voler
fare novità. Nei partigiani stessi poi si sarebbe certamente per gli
eccessi dei soldati allentato il desiderio dei repubblicani.

Di quello che fosse a farsi in così grave frangente testimonio
irrefragabile è Buonaparte medesimo, che soleva dire, che se il re di
Sardegna gli avesse tenuto il fermo solamente quindici giorni, ei
sarebbe stato costretto a rivarcar i monti per ritornarsene là dond'era
venuto. Mancò adunque il governo regio a se medesimo, non mancarono i
popoli, e manco i soldati al governo; e se Vittorio Amedeo II, già
signori i Francesi di quasi tutto il Piemonte, e già oppugnanti con
ottantamila soldati, fornitissimi di cavallerìa e di grosse artiglierìe,
la capitale del regno, non disperò delle sue sorti, anzi finalmente con
una subita e gloriosa vittoria ricuperò lo stato, stupiranno i posteri,
che Vittorio Amedeo III, intero ancora lo stato suo in Italia, intere le
fortezze, intero l'esercito, ad un primo romoreggiare di Francesi si sia
sbigottito nell'animo, e dato subitamente in preda a coloro, che con una
pace a lui pregiudiziale, non altro fine avevano, se non di costringere
l'Austria ad una pace utile a loro.

Poco lodevole certamente fu la risoluzione del re del venirne a patti
così prestamente coi repubblicani, ma non fu senz'arte il suo procedere
dopo fermata la concordia, ed in tanta ruina di cose. Avevano egli ed i
nobili, coi quali più strettamente si consigliava, non impediti dagli
strepiti presenti a discernere la natura degli uomini, bene penetrato
quella del capitano Francese, che superba coi popoli, umile col nobili,
faceva di modo ch'egli tanto volontieri calpestasse i primi, sebbene le
parole sue suonassero diversamente, quanto amava di essere corteggiato
dai secondi, ambizione l'una e l'altra incomportabile, quella per
isfrenatezza d'imperio, questa per vanità d'animo. Per la qual cosa
furongli tosto i principali fra la nobiltà Piemontese intorno per
andargli a versi. Fugli intorno per comandamento del re il marchese di
San Marzano, e gli piacque: fugli intorno il barone Delatour testè
venuto da Vienna, dov'era stato mandato per accordare con l'imperatore
Francesco i pensieri della guerra, e gli piacque. Piacquegli altresì e
funne contentissimo, che il duca d'Aosta, figliuolo secondogenito del
re, che, avuto il governo dell'esercito, si era condotto a Racconigi per
raccorlo, gli scrivesse lettere piene di cortesi parole, e di facile
condiscendenza. Dava ammirazione il vedere come una amicizia così
fresca, e così piena di disgrazie pel Piemonte fosse accompagnata da sì
amorevoli uffizj. Bene considerate erano tutte queste cose da parte del
governo regio, perchè dimostravano ch'ei non si lasciava trasportar
dallo sdegno contro la propria utilità, e che superava gli umori per
benefizio dello stato. Tanto poi fu durevole in Buonaparte la dolcezza
di questi attaccamenti, che non gli potè dimenticare, e serbò sempre per
la casa di Savoja tale tenerezza, che se nei tempi che succedettero ella
non potè risorgere, fu piuttosto colpa di lei, che di lui. Insomma egli
aveva penuria di cavalli, e se ne gli offerivano; bisogno di barche a
passare il Po, e se ne gli fornivano; Bonafous arrestato dai paesani fu
rimesso in libertà, così ordinando il re, dal duca d'Aosta, perchè
portavano opinione, nel che s'ingannavano, che Buonaparte avesse a cuore
la liberazione di lui. Nelle conferenze poi più segrete esortava i
ministri di Vittorio Amedeo a confortarlo a star di buon animo, perchè
solo che la Francia fosse sicura, le presenti disgrazie sarebbero, come
diceva, la sua grandezza. Quanto ai zelatori della libertà affermava,
che non sarebbe mai per tollerare che facessero novità, e se qualche
Francese gli fomentasse, gliene facessero sapere, che tosto l'avrebbe o
castigato o scambiato. Tutte queste dimostrazioni faceva Buonaparte sì
per arte per aver le spalle libere a correre contro l'imperatore, e sì
per inclinazione, perchè era amatore dei governi assoluti; poichè egli,
che sempre procedè fintamente per la libertà, procedè sinceramente pel
dispotismo.

Avendo adunque fermate le armi col re, acconce le condizioni del
Piemonte e posto in sua balìa quel primo stato d'Italia, il che gli
alleggeriva il bisogno di tenersi truppe alle spalle, innalzava l'animo
ad imprese più grandi; e perchè l'esercito non gli mancasse sotto,
mandava fuori un bando: «Ecco, diceva, o soldati, che in quindici giorni
avete vinto sei battaglie, preso trenta stendardi, cinquantacinque
cannoni, parecchie fortezze, quindici mila prigioni; avete ucciso
diecimila nemici, conquistato la parte più ricca del Piemonte, vinto
battaglie senza cannoni, varcato fiumi senza ponti, marciato viaggi
senza scarpe, passato notti senza tetti, sostenuto giorni senza pane. Le
falangi repubblicane, i soldati soli della libertà capaci sono di sì
virili sopportazioni; rendevi la patria grazie dell'acquistata
prosperità: vincitori di Tolone, le vittorie del novantatre presagiste;
vincitori dell'Alpi, più fortunate guerre presagiste: non più fra
sterili rupi, non più fra monti inaccessibili, ma nella ricca Italia
avrete a far guerra; ecco che gli eserciti, che testè vi assalivano con
audacia, fuggono con terrore al cospetto vostro: ecco trepidar coloro,
che si facevano beffe della miseria vostra: ma se avete operato cose
grandi, restanvene maggiori a compire. Non ancor sono Roma e Milano in
poter vostro, ancora insultano alle ceneri dei vincitori dei Tarquinj
gli assassini di Basseville: altre battaglie avete a vincere, altre
città ad espugnare, altri fiumi a varcare. Forse alcuno di voi si
ritragge? Forse sulle cime dei superati monti ama tornarsene per esser
quivi di nuovo segno delle ingiurie di una soldatesca di schiavi? No, i
vincitori di Montenotte, di Millesimo, di Dego, e di Mondovì bramano
tutti di portar più oltre la gloria del nome Francese; tutti vogliono
una pace utile alla patria; tutti desiderano alle paterne mura tornarne,
tutti quivi con militare vanto dire: _Ancor io mi fui dell'esercito
conquistatore d'Italia_. Promettovi, amici, ed a voi per ciò mi lego,
che dell'Italia vittoria avrete; ma frenate, per Dio, gli orribili
saccheggi, sovvengavi, che siete liberatori dei popoli, non flagello:
non contaminate con la licenza le vittorie, nè il nome vostro; non
contaminate la fama dei fratelli morti nelle battaglie. Io sarò freno a
tanto vituperio; vergognereimi al reggere un esercito indisciplinato:
ogni scelerato soldato, che con gli oltraggi, e col ladroneccio oscurerà
lo splendore dei vostri fatti, fia da me, senza remissione alcuna, dato
a morte».

Questo favellare di un capitano vittorioso a soldati vittoriosi, a
Francesi massimamente tanto avidi di gloria d'armi, partoriva un effetto
incredibile: coll'immaginare già facevano loro la Germania lontana, non
che l'Italia vicina. Quel dimostrar poi di voler frenare il sacco, era
molto accomodato consiglio per dare sicurtà ai popoli spaventati da una
fama terribile, e da fatti più terribili ancora.

Rivoltosi poscia ai popoli d'Italia, mandava, venire il Francese
esercito per rompere i ceppi loro; essere il popolo Francese amico a
tutti i popoli; accorressero a lui confidentemente, lealmente,
securamente; serberebbe intatte le proprietà, la religione, i costumi;
fare i Francesi la guerra da nemici generosi, solo averla coi re.

Quali sentimenti producessero sì fatti incentivi, coloro sel pensino,
che sanno quanto operi la forza congiunta a magnifiche parole: nè è da
far maraviglia, se queste guerre vive dei Francesi di tanto abbiano
prevalso alle guerre morte dei Tedeschi.

Possente ajuto a far la guerra da fronte era la quiete alle spalle.
Arrivarono le novelle desideratissime, essersi conclusa la pace il dì
quindici maggio fra la repubblica e il re. Furono le condizioni
principali, cedesse il re alla repubblica la possessione del ducato di
Savoja e della contea di Nizza; oltre le fortezze di Cuneo, Ceva, e
Tortona mettesse in potestà dei repubblicani Icilia, l'Assietta, Susa,
la Brunetta, Castel Delfino ed Alessandria, od in luogo suo, ed a
piacere del generale di Francia, Valenza: smantellassersi a spese del re
Susa e la Brunetta, nè alcuna nuova fortezza potesse rizzare per quella
frontiera; non desse passo ai nemici della repubblica; non sofferisse
ne' suoi stati alcun fuoruscito o bandito Francese; restituissersi da
ambe le parti i prigionieri fatti in guerra; abolissersi, ed in perpetua
dimenticanza mandassersi i processi fatti ai querelati per opinioni
politiche; a libertà si restituissero, e dei beni loro posti al fisco si
redintegrassero; avessero facoltà, durante il loro quieto vivere, o di
starsene senza molestia negli stati regj, o di trasferirsi là dove più
loro piacesse; dei paesi occupati dai Francesi conservasse il re il
governo civile, ma si obbligasse a pagare le taglie militari, ed a
fornir viveri e strame all'esercito repubblicano; disdicesse l'ingiuria
fatta al ministro di Francia in Alessandria.

Questo trattato, che dalla parte della repubblica sentiva in tutto
l'oppressione, in nulla l'amicizia, aveva in se ogni radice di
dissoluzione: solo poteva, e doveva durare finchè la forza durasse; si
rendeva per lui lecito al sovrano del Piemonte il sottrarsi per ogni
mezzo, che in poter suo fosse, da sì dure, ed inusitate condizioni;
poichè, se importava alla repubblica l'indebolire un nemico ostinato, ed
anzi forte e generoso, non si vede, che cosa le importasse il volere,
che i fuorusciti Francesi, la più parte vecchj od infermi, e tutti
miseri, da' suoi stati cacciasse. Quest'era non debilitare il nemico, ma
farlo vile, ed il lasciare in lui semi di rabbia, e di vendetta. Vide
intanto il Piemonte uno spettacolo miserando; che quelle mani stesse, e
quelle subbie, e quei martelli che avevano costrutto la Brunetta, opera
veramente maravigliosa, forse unica al mondo, e degna di Roma antica,
ora la demolissero, e se allo scoppio delle distruggitrici mine
sentivano i Piemontesi uno immenso sdegno, avrebbero i Francesi, quando
una infatuazione compassionevole non gli avesse in quell'età fuori di
loro medesimi tirati, sentito vergogna; perocchè care a tutti sono le
opere mirabili dell'umano ingegno; e se la Francia voleva pure per
sicurezza del suo stato, e per istabilirsi totalmente il passo in
Italia, che quel propugnacolo si disfacesse, doveva almeno per un pudore
Europeo, e non istraneo ad una nazione non barbara, con le proprie mani
disfarlo, non obbligar a disfarlo coloro, che edificato l'avevano;
conciossiacosachè ciò era aggiungere l'ingiuria al danno.

Fatta la pace e domate le forze regie, aveva Buonaparte diminuito
considerabilmente la potenza della lega in Italia. L'esercito Austriaco
congiunto coi soldati di Napoli, e con qualche parte di Tedeschi testè
arrivata dal Tirolo, si trovava solo esposto a tutto l'impeto dei
repubblicani, ai quali veniva a congiungersi gente fresca, che dall'Alpi
e dagli Apennini a gran passi calava, allettata dalla fama di tante
vittorie. Nè il generale della repubblica era uomo da lasciar imperfetta
l'opera, perchè dall'una parte il chiamava la popolosa e ricca Milano
con quelle opime terre della Lombardìa, dall'altra la necessità lo
spingeva a non lasciar respirar i Tedeschi, finchè non gli avesse rotti
e cacciati d'Italia intieramente. Lo starsene avrebbe raffreddato
l'ardore de' suoi, e dato tempo all'imperatore, che pure aveva il cuore
nelle sue possessioni Italiche, di avviarvi gagliardi ajuti di soldati,
e di munizioni. La mira principale, e tutta l'importanza dell'impresa
erano d'impadronirsi di Milano. Al qual fine due strade se gli
appresentavano; l'una di passare il Po a Valenza e di condursi per la
dritta alla metropoli della Lombardìa Austriaca, insistendo sulla
sinistra del fiume largo, rapido e profondo; l'altra di varcarlo sotto
la foce del Ticino per ischivare questo medesimo fiume, ancor esso
grosso e profondo, e di una rapidità singolare, con tutti gli altri che
avrebbe per viaggio incontrati, se avesse varcato al passo di Valenza.
Appigliossi al secondo partito, il quale, oltre la maggior sicurezza che
aveva in se, dava opportunità di metter taglie al duca di Parma, il
quale sebbene subito dopo la tregua di Cherasco fosse stato esortato ad
accordarsi con Francia da Ulloa, ministro di Spagna a Torino, non vi
aveva voluto consentire.

Adunque risolutosi del tutto Buonaparte a voler varcare il Po tra le
foci del Ticino e dell'Adda, il che doveva anche dar timore a Beaulieu
di vedersi tagliar fuori dal Tirolo, con arte veramente mirabile, oltre
la condizione del passo di Valenza inserita nella tregua fatta a
Cherasco, dava voce che voleva passare a Valenza, e richiedeva
continuamente il governo Sardo di barche pel Valenziano passo. Là
mandava carri, là artiglierìe, là soldati, e vi faceva intorno una
continua tempesta. Beaulieu, udita la tregua, tentate per una soprammano
inutilmente le fortezze di Alessandria e di Tortona, perchè fu ributtato
dai presidj Piemontesi che vi stavano vigilanti, aveva passato il Po a
Valenza, ardendo tutte le barche che nelle vicine rive si trovavano.
Condottosi sulla sinistra sponda con tutto l'esercito e proprio e
Napolitano, stava attento ad osservare quello, che fosse per partorire
l'astuzia, e l'ardire dell'avversario. Ma quantunque sperimentato ed
accorto capitano fosse, si lasciò prendere agl'inganni del giovane
generale della repubblica; perciocchè fece concetto, che veramente
questi avesse l'intento di varcare a Valenza. Per la qual cosa si era
alloggiato tra la Sesia ed il Ticino, affortificandosi per fare due
prime teste grosse sulle rive dell'Agogna e del Terdappio, e rendendosi
forte massimamente su quelle del Ticino. Siccome poi la città di Pavia,
posta sul Ticino vicino al luogo dov'egli mette nel Po, e dov'è un
ponte, gli dava sospetto, l'aveva munita, sulle rive del fiume, di
trincee, e d'artiglierìe. Per questi medesimi motivi aveva lasciato con
poche guardie la sinistra del Po, non solo fra il Ticino e l'Adda, ma
ancora fra la Sesia ed il Ticino. Ecco intanto che Buonaparte sicuro
oggimai di conseguire il fine che si era proposto, mandava una mano di
veloci soldati, comandandole facesse due alloggiamenti per giorno, verso
Castel San Giovanni. Seguitava egli medesimo più che di passo con tutte
le genti, mentre le sue artiglierìe continuavano a fulminare, per non
lasciar cader l'inganno, dalle rive di Valenza. Il colonnello Andreossi
e l'ajutante generale Frontin spazzavano con cento soldati di cavallerìa
tutta la riva destra del Po insino a Piacenza, recando anche in poter
loro alcune barche, le quali navigavano alla sicura sul fiume, portando
riso, ufficiali, e medicamenti destinati agl'imperiali.

Usando adunque celeremente l'occasione favorevole aperta dall'arte del
generale loro, i Francesi colla vanguardia composta di cinque mila
granatieri, e quindici centinaja di cavalli, varcavano felicemente il dì
sette maggio su quelle barche medesime, e sopra alcune altre che loro si
offersero preste a Piacenza, il fiume, e con allegrezza indicibile
afferravano la sinistra sponda. Seguitava a veloci passi Buonaparte, per
tale guisa che il dì otto quasi tutto l'esercito aveva posto piede sulle
Milanesi sponde. In questo passaggio per Piacenza si vide un funesto
segno della rapacità dei primi capi repubblicani, e del poco rispetto in
cui avevano le cose più sacre; perchè Buonaparte, e Saliceti commissario
del direttorio, poste le mani violentemente nei monti di pietà, e nelle
casse non solamente ducali, ma ancora del municipio, e di diversi luoghi
pii, quante robe preziose o danari vi trovarono, tante involarono.

Non così tosto ebbe udito Beaulieu le novelle del precipitarsi i
Francesi verso il basso Po, che spediva una grossa banda a Fombio, terra
posta rimpetto a Piacenza sulla sinistra del fiume, per impedire, se
ancora fosse a tempo, il passo ai repubblicani. Egli intanto ritirava le
genti sull'Adda sì per serbarsi aperte le strade al Tirolo, e sì per
munire Mantova di gagliardo presidio, se la fortuna tanto fosse
contraria all'armi imperiali, che il costringesse a lasciar del tutto la
possessione d'Italia ai Francesi. Avvisava ancora che finchè il grosso
de' suoi, che malgrado delle sconfitte era tuttavìa formidabile, si
conservasse intiero sulle rive di questo fiume, pericolosa impresa
sarebbe stata pei Francesi il correre a Milano, posciachè egli avrebbe
potuto a grado suo assaltargli sul loro fianco destro. Perlochè
s'avviava con la maggior parte delle genti a Lodi per guardar il ponte,
che ivi apre il varco dalla destra alla sinistra del fiume. Mandava
altresì una forte squadra, principalmente di cavallerìa, a Casal
Pusterlengo, affinchè passando per Codogno, fosse in grado di servire
come retroguardo alla schiera di Fombio, e di soccorrerla, ove bisogno
ne fosse. Pavìa intanto, città nobile per la università degli studj,
abbandonata da' suoi difensori, non si reggeva più che con la guardia
urbana, aspettando di obbedire a chi col primo strepito di tamburi sotto
le sue mura si appresentasse. Bene erano considerati i disegni di
Beaulieu, ma la prestezza Francese gli ebbe guasti; i soldati mandati a
Fombio, benchè con veloce viaggio fossero accorsi, arrivavano, non più
per contrastar il passo al nemico, ma solo per combattere il medesimo,
che già era passato. Buonaparte, che con la solita sagacità prevedeva,
che quella testa grossa di Austriaci, se le desse tempo di essere
soccorsa, poteva disordinare i suoi pensieri, perciocchè quantunque,
egli avesse varcato, non era ancor ordinato a suo modo, ed in punto di
tutto, si deliberava ad assaltarla senza dilazione. Occupavano gli
Austriaci la terra di Fombio, in cui avevano fatto in fretta, e munito
di venti pezzi d'artiglierìa alcune trincee: i cavalli, la maggior parte
Napolitani, che in questa fazione si portarono egregiamente, battevano
la campagna. La moltitudine delle sue genti permetteva a Buonaparte di
allargarsi, e di assaltar da diverse parti la terra, solo mezzo che gli
restava, stante le fortificazioni fatte dagli Austriaci, perchè il
combattere fosse breve e felice. Adunque spartiva i suoi in tre bande,
delle quali la prima col generale d'Allemagne, doveva, girando a destra,
assaltar Fombio sulla sinistra, la seconda condotta dal colonnello
Lannes, intrepidissimo guerriero, era destinata a dar dentro sulla
destra, e finalmente il generale Lanusse con la mezzana aveva carico di
attaccar la battaglia sulla mezza fronte della piazza per la strada
maestra. Fu forte l'incontro, forte ancora la difesa; perchè gli
Austriaci sfolgorarono gli assalitori con le artiglierìe ed i cavalli
Napolitani, opprimendo i soldati corridori, ed assaltando con impeto gli
squadroni stabili, rendevano difficile la vittoria ai Francesi. Gli
Austriaci combattevano valorosamente e per natura propria, e per la
speranza del soccorso vicino. Finalmente prevalsero, non prima però che
non fosse stato fatto molto sangue, l'impeto, la moltitudine e l'audacia
dei Francesi. Andavano gl'imperiali in rotta ed abbandonato Fombio a chi
poteva più di loro si ritiravano a gran fretta a Codogno, con lasciar ai
vincitori non poca parte delle bagaglie, trecento cavalli, circa
cinquecento tra morti e prigionieri: sarebbe stata più grave la perdita,
se la cavallerìa Napolitana, condotta massimamente dal colonnello
Federici, uffiziale di gran valore, serrandosi grossa ed intiera alla
coda, ed urtando di quando in quando gagliardamente il nemico, non
avesse ritardato l'impeto suo, e fatto abilità ai disordinati Austriaci
di ritirarsi.

Usando i repubblicani la fortuna propizia, seguitavano passo passo i
confederati, ed occupavano Codogno. In questo mentre sopraggiunse la
notte. Aveva Beaulieu avuto le novelle del passo dei Francesi, e del
pericolo de' suoi assaltati in Fombio. Comandava pertanto a cinque mila
eletti soldati, corressero da Casal Pusterlengo per la strada di Codogno
in soccorso di Fombio, credendo, che i suoi tuttavìa in quest'ultima
terra si sostenessero. Fu questo un molto audace comandamento, e che
poteva rompere i disegni al generale della repubblica, se fosse stato
secondato dalla fortuna. In fatti arrivavano i Tedeschi nel bujo della
notte sopra i Francesi all'improvviso, e sbaragliate le prime guardie,
seminarono terrore e disordine in Codogno; anzi spingendosi oltre,
s'impadronivano di parte della terra. Non era più pari la battaglia,
perchè si combatteva da una parte con intento e con ordine certo,
dall'altra con soldati scompigliati, sorpresi ed impauriti. Accorreva al
subitaneo romore Laharpe, e postosi a guida di un reggimento fresco
marciava per rinfrancare la fortuna vacillante. L'avrebbe anche fatto,
se nel bel principio di quella mischia, colto nel petto da una palla
mortale, non fosse stato tolto subitamente di vita. In tale guisa mancò
in un casuale incontro, ed in una battaglia notturna nel fiore della sua
età il generale Laharpe, soldato di compito valore, ma ancora più di
compita virtù. Ei fu tale, che amato da tutti in vita, pianto da tutti
in morte, meritò, che il caso suo fatale fosse attribuito dai
contemporanei, sebbene a torto, a chi per troppo diversa natura
l'invidiava; uomo felicissimo, che nell'ultimo evento stesso del suo
corso mortale tanto l'opinione il differenziava da altri, che non a caso
fortuito, ma a pensato disegno fu la sua morte imputata.

L'accidente sinistro di Laharpe sgomentò di modo i repubblicani, che le
sorti loro avevano del tutto il tracollo, se non arrivava
frettolosamente il generale Berthier, che con la sua presenza tanto fece
che rinfrancò gli spiriti, e riordinò le schiere sbigottite e
disordinate. Spuntava intanto il giorno: i Tedeschi nell'ardir loro
moltiplicando, perchè già si credevano in possessione della vittoria, si
allargavano sulle ali per circondare il nemico. Ma già si erano riavuti
i Francesi; i Tedeschi medesimi, veduto al lume del giorno, che i nemici
superiori assai di numero, facevano le viste di assaltargli, pensarono
al ritirarsi; il che fecero prima in buon ordine e regolatamente, poscia
disordinati e rotti, instando acremente i Francesi, oramai consapevoli
dei loro vantaggi. La schiera tutta sarebbe stata condotta all'ultimo
termine, se per la seconda volta la cavallerìa Napolitana non le faceva
scudo alla ritirata. Così una conseguita vittoria divenne in un subito
una rotta evidente. Perdettero in questo fatto i Tedeschi quasi tutto il
bagaglio, non poche artiglierìe lasciate nei fossi della terra, molti
prigionieri fra i dispersi. Tenevano loro dietro a gran passo i
repubblicani, e s'impadronivano di Casale, mentre i residui
degl'imperiali si ricoveravano a Lodi, dov'era giunto con tutte le sue
forze Beaulieu, e dove voleva pruovare per l'ultima volta, se obbligando
il fortunato emulo suo a fare un moto eccentrico verso destra per
venirlo ad assaltare a Lodi, gli venisse fatto di rompere
quell'ascendente che aveva, e trasportare in se il favore della volubile
fortuna. A Lodi adunque in un ultimo cimento si doveva combattere della
salute di Milano, della conservazione della Lombardìa, del destino delle
reliquie ancora potenti delle genti imperiali.

Avvisavasi ottimamente il capitano Austriaco, che perduto il passo del
Ticino, e poichè i Francesi avevano varcato il Po, non gli restava altra
sedia di guerra opportuna a farvi testa, che il grosso e rapido fiume
dell'Adda, le parti inferiori del quale si trovavano assicurate dalla
fortezza di Pizzighettone munita di artiglierìe, e di sufficiente
presidio. Vuotata adunque Pavia, e lasciati dentro il castello di Milano
due mila soldati, la maggior parte del corpo franco di Giulay, aveva
raunato tutte le sue genti a Lodi. Siccome poi sapeva di certo che il
veloce Buonaparte, dopo le vittorie di Fombio e di Codogno, non avrebbe
indugiato a venire ad assaltarlo, perchè quello era l'ultimo cimento per
aver Milano, aveva collocato la sua retroguardia, sotto guida del
colonnello Melcalm, suo parente, in Lodi, comandandogli che resistesse
quanto potesse, ed in caso di sinistro si ritirasse sulla sinistra del
fiume. Intanto per assicurare il passo del ponte, molte bocche da fuoco
situava all'estremità di lui presso la sinistra sponda per modo che
direttamente l'imboccavano, e spazzare potevano. Nè parendogli che
questo bastasse alla sicurezza di quel varco importante, munì la riva
sinistra con venti pezzi d'artiglierìe grosse, dieci sopra, dieci sotto
al ponte, le quali coi tiri loro battendo in crociera parevano rendere
il passo piuttosto impossibile, che difficile. Gli Austriaci, cui nè
tante rotte, nè una ritirata di sì lungo spazio non avevano ancora
disanimato, se ne stavano schierati sulla sinistra riva, pronti a
risospingere l'inimico disordinato dal passo del ponte, se mai contro
ogni credere l'avesse effettuato. Danno alcuni biasimo a Beaulieu del
non aver tagliato il ponte in vece di averlo munito, presumendo che i
Francesi non avrebbero potuto varcare, se il ponte, fosse stato rotto,
perchè gl'imperiali forti di artiglierìe, ed ancora più di cavalli,
avrebbero avuto abilità o di arrestare i passanti, o di conquidere i
passati. Ma e' bisogna avvertire, che l'intento di Beaulieu era non
solamente d'impedire il passo al nemico, ma ancora di conservarlo per
se, perchè ed aspettava ajuti, e voleva render sospetto ai Francesi
l'andare a Milano. Quale di queste sia la parte sana, perchè può essere
errore uguale il giudicar dagli eventi, come il giudicare dai disegni,
arrivava Buonaparte impaziente delle guerre tarde, e veduto i
preparamenti del nemico, e sloggiatolo da Lodi con un assalto presto, si
risolveva, correndo il decimo giorno di maggio, a far battaglia sul
ponte, quantunque tutti i suoi non fossero ancora quivi raccolti. I
generali suoi compagni, che vedevano l'impresa molto pericolosa, fecero
opera di sconfortarnelo, rappresentandogli la fortezza del luogo, la
stanchezza dei soldati, le genti menomate dalle battaglie, e minorate
dalla lontananza di molte schiere valorose. Ma egli, che ne sapeva più
di tutti, che voleva quel che voleva, e che era non che liberale,
prodigo del sangue dei soldati, purchè vincesse, persisteva a voler dar
dentro, e tosto si accingeva alla pericolosissima fazione. Fatto adunque
venire a se un nodo di quattro mila granatieri e carabine, gente
rischievole, use al sangue, pronta a mettersi ad ogni sbaraglio, diceva
loro con quel suo piglio alla soldatesca, che tanto piaceva a' suoi
soldati: «Vittoria chiamar vittoria; esser loro quei bravi uomini, che
già avevano vinto tante battaglie, fugato tanti eserciti, espugnato
tante città; già temere il nemico, poichè già dietro ai fiumi si
ritirava: credersi quel Beaulieu già tante volte vinto, che il breve
passo di un ponte arrestar potesse i repubblicani di Francia; vana
presunzione, vana credenza: aver loro passato il Po, re dei fiumi;
arresterebbegli l'umile Adda? Pensassero, esser questo l'ultimo
pericolo; superatolo, in mano avrebbero la ricca Milano; dessero adunque
dentro francamente, sostenessero il nome di soldati invitti; guardargli
la repubblica grata alle fatiche loro, guardargli il mondo maravigliato,
ed atterrito alla fama di tante vittorie: quì conquistarsi Italia, quì
rendersi il nome di Francia immortale».

Schieraronsi, serraronsi, animaronsi, contro il ponte marciarono. Non
così tosto erano giunti, che gli fulminavano un tuonare d'artiglierìe
d'Austria orrendo, una grandine spessissima di palle, un nembo
tempestoso di schegge. A sì terribile urto, a sì duro rincalzo, alle
ferite, alle morti, esitavano, titubavano, s'arrestavano. Se durava un
momento più l'incertezza, si scompigliavano. Pure il valor proprio, ed i
conforti dei capitani tanto gli animarono, che tornavano una seconda
volta all'assalto: una seconda volta sfolgorati cedevano. Vistosi dai
generali repubblicani il pericolo, ed accorgendosi che quello non era
tempo da starsene dietro le file, correvano a fronte Berthier il primo,
poi Massena, poi Cervoni, poi Dallemagne, e con loro Lannes e Dupas, e
si facevano guidatori intrepidi dei soldati loro in un mortalissimo
conflitto. Le scariche delle artiglierìe Tedesche avevano prodotto un
gran fumo, che avviluppava il ponte; del quale accidente valendosi i
repubblicani, e velocissimamente il ponte attraversando, riuscirono,
coperti di fumo, di polvere, di sudore e di sangue sulla sinistra
sponda. Spigneva oltre Buonaparte subitamente i restanti battaglioni; ma
le fatiche loro non erano ancora giunte al fine, nè la vittoria compita,
perchè gl'imperiali ordinati sulla riva, facevano tuttavia una
ostinatissima resistenza. Tuonavano le artiglierìe, calpestavano i
cavalli, la battaglia, siccome combattuta da vicino, più sanguinosa. Già
correvano pericolo i Francesi di essere rituffati nel fiume, ed
obbligati a rivarcare con infinito pericolo il ponte con sì estremo
valore acquistato, quando opportunamente giunse con la sua eletta
squadra Augereau, che udito l'avviso della battaglia orribile, a gran
passi dal Borghetto in ajuto de' suoi compagni pericolanti accorreva.
Questa giunta di forze in momento tanto dubbio fece del tutto sormontare
la fortuna Francese. Beaulieu, abbandonato il bene contrastato ponte, si
ritirava prestamente con animo di andarsi a porre sul Mincio per serbare
le strade aperte al Tirolo, e per assicurar Mantova con un grosso
presidio.

La cavallerìa Tedesca, ma principalmente la Napolitana, che anche in
questo fatto soccorse egregiamente ai Tedeschi, proteggeva il
ritirantesi esercito. Per questa cagione, e perchè la cavallerìa di
Francia, che non ancora aveva potuto varcar il ponte fracassato, penava
a passar a guado, di pochi prigionieri nella ritirata loro furono
gl'imperiali scemi. Bensì perdettero nel fatto duemila cinquecento
soldati tra morti e feriti, quattrocento cavalli, gran parte delle
artiglierìe. Sopraggiunse la notte. Tra per questo, e per la stanchezza
dei soldati repubblicani accorsi a passi frettolosi, e per l'affrontarsi
della fiorita cavallerìa dei confederati, non poterono i Francesi fare
quel frutto col perseguitare, che avrebbero desiderato.

Grave fu anche la perdita dei Francesi: se non arrivò ai quattromila o
morti, o feriti, o prigionieri, come la parte avversa pubblicò, certo
passò i duemila, ancorchè Buonaparte con la solita fronte abbia
pubblicato, essere mancati de' suoi solamente quattrocento. La ritirata
dei confederati assicurò i repubblicani delle cose di Lombardìa, e pose
in mano loro Pavia, Pizzighettone e Cremona: la imperial Milano, priva
oramai di difesa, tanto solamente indugiava a venir sotto l'imperio
repubblicano, quanto tempo abbisognava ai repubblicani per arrivarvi.
Mescolaronsi a questi gloriosi fatti i saccheggi, e le devastazioni.

Giunte in Milano le novelle del passo del Po, e dello abbandonarsi da
Beaulieu la frontiera del Ticino, vi sorse un grande sbigottimento,
poichè vi si prevedeva, che poca speranza restava di conservare la città
sotto la divozione dell'Austria. Erano gli animi di tutti, come in una
popolazione ricca, allo approssimarsi di soldatesche nuove, non
conosciute, e forse anco troppo conosciute. Era stato mansueto il
governo dell'arciduca, nè quello della nobiltà tirannico; che anzi
partecipando dell'indole benigna di chi reggeva, della natura dolcissima
del clima, e di una educazione piuttosto data alle mollezze della vita,
che al dominare, aveva la nobiltà più clientela per amore, che potenza
per feudalità. Mancavano adunque nel Milanese le cagioni di mala
soddisfazione, che in altre contrade d'Italia si derivavano dalla
durezza del governo, e dalle insolenze dei nobili. Quindi nasceva, che
sebbene i popoli siano generalmente amatori di novità, e non conoscano
il bene se non quando l'han perduto, non si manifestavano nella felice
Lombardìa segni di future e spontanee rivoluzioni. Ognuno anzi temeva
per se, per le famiglie, per le sostanze. Queste cose tenevano i
Milanesi sospesi; nè per la natura loro erano capaci di lasciarsi
muovere da certe astrazioni di governi geometrici. Temevano anzi, che
siccome la città loro era grossa e ricca, così vi facessero i
repubblicani la principale stanza loro, ond'ella diventasse e segno di
oppressione speciale per se, e fomento di rivoluzione per gli altri.
Siccome poi non erano le faccende della guerra sicure, così dubitavano
che nell'andare e venire reciproco, e nel rincacciarsi dei due potenti
nemici, la misera Milano non avesse a pagar il fio di quanto più la
faceva cara e preziosa al mondo. Sapevano che pochi erano fra loro i
zelatori di novità, e questi pochi ancora quieti, e rimessi secondo la
natura del paese; ma apprendevano che ove i repubblicani vi avessero
posto sede, da tutta Italia vi concorressero o gli scontenti dei governi
regj, o gli amatori della repubblica, e con mezzi nuovi ed insoliti vi
partorissero accidenti ignoti, e forse terribili. Per la qual cosa vi si
viveva in grande spavento.

L'arciduca Ferdinando, che vedeva, che popoli disarmati e quieti non
potevano difenderlo da gente armata ed audacissima, giacchè l'esercito
imperiale stesso non era stato abile a tenerla lontana, abbandonato
d'ogni speranza, si risolveva a lasciar quella sede per andarsene nella
sicura Mantova, o quando i tempi pressassero di vantaggio, nella lontana
Germania. Desiderando però prima che partisse, provvedere alla quiete
dei popoli, ordinava con editto dei sette maggio, che i cittadini abili
all'armi si descrivessero ed in milizia urbana si ordinassero. Ai nove,
aggravandosi viemaggiormente il pericolo per l'approssimarsi dei
repubblicani, creava una giunta composta dei presidenti d'appello e di
prima instanza, e del magistrato politico camerale, con autorità di fare
quanto al governo si appartenesse, ed a questa giunta, come a capo
supremo dello stato, voleva che i magistrati minori obbedissero.
L'ordine giudiziale a far l'ufficio, come per lo innanzi, continuasse.

Avendo per tale guisa l'arciduca provveduto alle faccende, se ne partiva
il medesimo dì nove di maggio alla volta di Mantova, avviandosi dove già
era arrivata la sua famiglia. L'accompagnavano personaggi di nome, fra i
quali il principe Albani, ed il marchese Litta. Mesta era la comitiva:
l'arciduca non assuefatto a sentire i colpi dell'avversità, accusava
piangendo non la fortuna, ma, secondochè si usa nelle disgrazie, i
cattivi consigli di Beaulieu. La fuggitiva schiera passava pel
territorio Veneto, miserando spettacolo: faceva più compassionevole
quella calamità la moltitudine delle persone di ogni grado, di ogni età,
e di ogni sesso, le quali fuggendo la furia dei repubblicani,
abbandonate agli strani le case loro, correvano a ricoverarsi sulle
terre Veneziane, destinate ancor esse, e molto prossimamente, alla
medesima ruina. Così l'egregia Milano, stata da lungo tempo felicissima,
spogliata di difensori, privata del suo principe, se ne stava aspettando
non conosciute venture. Seguitava un interregno di tre giorni, in cui
non essendo più in potere dell'Austria, nè ancora in quello della
Francia, si reggeva con le proprie municipali leggi; nè in questo tempo
vi si udirono minacce, od insulti di persone, nè rubamenti, nè desiderj
di novità. Tanto era buona la natura di quel popolo!

Buonaparte intanto, espeditosi per la vittoria di Lodi di quanto più
pressava nella guerra, e già stimando Milano, com'era veramente, in sua
potestà, mandava Massena a farsene signore. In questo mentre mandavano i
magistrati municipali i loro delegati ad offerire la città a Buonaparte,
che si trovava alle stanze di Lodi, pregandolo di usare mansuetudine
verso un popolo in ogni tempo quieto, nemico a nissuno, confidente nella
generosità dei Francesi. Rispose benignamente, porterebbe rispetto alla
religione, alle proprietà, alle persone. Il giorno quattordici di maggio
entrava Massena con una schiera di diecimila soldati valorosissimi.
L'accampava, la maggior parte, fuori delle mura per modo ordinandola,
che i fanti occupassero tutti gli aditi degli spalti, i cavalli
custodissero le porte. L'incontravano al Dazio di Porta Romana i
municipali. Disse, per mescolare qualche temperamento alla fierezza
dell'armi, che sarebbero salve la religione, le persone, le proprietà.
Arrivarono il giorno dopo nuovi corpi di truppe; ogni parte piena di
soldati. Incominciossi l'opera dell'oppugnar il castello, a cui si erano
riparati gli Austriaci. I Francesi furono accolti nelle case con la
dolcezza del fare Milanese, ed eglino ancora, dico la maggior parte,
cortesemente procedendo, e con quel loro solito brio mostrandosi,
tiravano facilmente a se gli animi dei cittadini, che, veduto, che quei
repubblicani non erano tanto terribili quanto la fama aveva portato,
rimettevano del terrore concetto, e si affezionavano ai nuovi ospiti,
venuti per venture strane e spaventevoli nel paese loro. Tal era la
condizione del popolo Milanese, quando i Francesi entrarono in Milano,
dolce, ed affettuosa, nè contraria, nè propensa a quella libertà, che si
andava predicando.

Arrivavano intanto i repubblicani, sì finti come sinceri, i quali o
allettati dalla fama, o costretti dalla necessità, fuggendo lo sdegno
dei signori loro, concorrevano, come in sede propria, e di salute nella
città conquistata. A costoro si univano i repubblicani Milanesi, ed
intendevano a far novità. Fra tutti questi, gli utopisti si
rallegravano, persuadendosi, che fosse venuto il tempo di veder in opera
quella specie di reggimento, che nelle buone menti loro si avevano
concetta; nè gli poteva torre alla immagine lusinghiera l'apparato
terribile delle armi forestiere, nè la natura poco costante in se
medesima dei Francesi, nè l'autorità militare fatta padrona di ogni
cosa, e certamente pessima compagna di libertà. Servi di un'opinione
anticipata e di un dolce delirio, andavano sognando una perpetua
felicità, nè s'accorgevano, che la repubblica di Francia non combatteva
nè per loro nè per la libertà, ma per la grandezza e la sicurezza del
suo imperio, per posseder le quali, se fosse stato necessario, avrebbe
dato in preda all'Austria, non che Milano, Italia, ed ancor essi con
loro. Di costoro si faceva beffe Buonaparte, stimandogli uomini dappoco,
scemi, e, come sarebbe a dire, pazzi. Fra gli altri patriotti, o che si
chiamavano tali, era una generazione d'uomini, che amavano lo stato
libero, non per desiderio di preda, ma per ambizione, avvisandosi che
fosse dolce il comandare, e venuto il tempo propizio per salire dai
bassi gradi ai sublimi. Di questi faceva maggiore stima Buonaparte,
perchè, come diceva, erano gente che aveva polso, e che per poco che si
stimolassero, avrebbero servito mirabilmente a' suoi disegni. Eravi
finalmente una terza maniera di questi patriotti, i quali amavano le
novità per le ricchezze, e sperando di pescar nel torbido, gridavano ad
alte e spesse voci, libertà. Questi non frequentavano mai le stanze di
Buonaparte, perchè sebbene qualche volta gli accarezzasse, dava ancor
loro spesso di forti rabbuffi; ma amavano molto aggirarsi fra i
commissari, e gli abbondanzieri dell'esercito, dei quali diventavano
sensali e mezzani, per forma che mentre i buoni utopisti andavano dietro
alle loro ubbìe, ed erano per semplicità repubblicana, e volevano esser
poveri, questi al contrario si arricchivano a spese di coloro, ai quali
dicevano voler dare il vivere libero. Erano molti di tutti questi generi
di patriotti.

Fecero grandi allegrezze in sull'entrar dei Francesi di luminarie, di
balli, di festini: ma per quella servile imitazione, di cui erano
invasati verso le cose Francesi, e che fu la principal cagione della
servitù d'Italia, piantarono altresì alberi di libertà, e vi facevano
intorno canti, balli, discorsi, ed altre simili tresche. Poscia,
acciocchè non mancasse quel condimento delle congreghe pubbliche per
aringarvi intorno a cose appartenenti allo stato, le fecero a modo di
Francia, ed in loro chi aringava con maggior veemenza, più era
applaudito. Tutte queste cose si facevano: il popolo, non potendo restar
capace di ciò che vedeva, faceva le maraviglie.

Entrava in Milano il vincitor Buonaparte, non già con semplicità
repubblicana, ma con fasto regale, come se re fosse: l'accolsero con
grida smoderate i patriotti, e parte del popolo, solito a fare come gli
altri fanno. Innumerabili scritti si pubblicarono, in cui sempre più si
lodava Buonaparte, che la libertà: mostrossi, per dir il vero, in questo
molto schifosa l'adulazione Italiana. Fra i patriotti, chi lo chiamava
Scipione, chi Annibale; il repubblicano Ranza il chiamava Giove. I buoni
utopisti, quando lo vedevano, piangevano di tenerezza. Queste
dimostrazioni egli si godeva tanto in pubblico, quanto in privato; ma
augurava male degl'Italiani, perchè essendo egli operatore grandissimo,
credeva, e con ragione, che coi fatti, non con le parole si compiscono
le grandi mutazioni negli stati. Quando poi uomini o donne amatori
sinceri di libertà (che anche donne, e non poche si trovavano
tenerissime di lei) a lui si rappresentavano per raccomandargliela,
rispondeva con ciglio austero, la conquistassero, uscissero dall'imbelle
vita, le armi pigliassero, le armi usassero: dura cosa essere la
libertà; duri cuori e dure mani conservarla; fuggire lei la mollezza e
il lusso: solo abitare fra le popolazioni forti, e magnanime.

Intanto vedeva il mondo una cosa maravigliosa. Un soldato di
ventott'anni, un mese innanzi conosciuto da pochi, avere con un esercito
sprovveduto e non grosso superato monti difficilissimi, varcato grossi e
profondi fiumi, vinto sei battaglie campali, disperso eserciti più
potenti del suo, soggiogato un re, cacciato un principe, acquistato il
dominio di una parte d'Italia, apertosi la strada alla conquista
dell'altra, convertito in se stesso gli occhi di tutti gli uomini di
quell'età. Sapevaselo Buonaparte; l'anima sua ambiziosa
maravigliosamente se ne compiaceva. Ma perchè l'aspettativa che aveva
desta di lui non si raffreddasse, e per farsi scala a cose maggiori,
mandava fuori il venti maggio un discorso molto infiammativo a' suoi
soldati:

«Soldati valorosi, diceva, voi piombaste, come torrente precipitoso,
dall'Alpi e dagli Apennini; voi urtaste, voi rompeste nel corso vostro
ogni ritegno. Il Piemonte, oggimai libero dall'Austriaca tirannide,
spiega i naturali suoi sentimenti di pace e d'amicizia verso la Francia.
Vostro è lo stato di Milano: sventolano all'aura su tutte le alte cime
della Lombardìa le repubblicane insegne: i duchi di Parma e di Modena
alla generosità vostra sono del dominio, che ancora lor resta,
obbligati. Dov'è l'esercito che testè con tanta superbia v'insultava? Ei
non ha più riparo contro al coraggio vostro. Nè il Po, nè il Ticino, nè
l'Adda poterono un sol giorno arrestarvi. Vani furono i vantati baluardi
d'Italia, vani i gioghi inaccessi degli Apennini. Sentì la patria
infinita allegrezza delle vostre vittorie; vuole, che ogni comune le
celebri: i padri, le madri, le spose, le sorelle, le amanti dei fausti
eventi vostri si rallegrano e si stimano dello avervi per congiunti
fortunatissimi. Sì per certo, o soldati, assai faceste; ma forse altro a
fare non vi resta? Diranno di voi i contemporanei, diranno i posteri,
che abbiam saputo vincere, non usare la vittoria? Accuseranci dello aver
trovato Capua in Lombardìa? No, per Dio, no, che già vi veggo correre
alle vincitrici armi, già veggo sdegnarvi ad un vil riposo, già sento, i
giorni passati senza gloria, esser giorni perduti per voi. Orsù,
partianne: restanci viaggi frettolosi a fare, nemici ostinati a vincere,
allori gloriosi a cingere, crudeli ingiurie a vendicare. Tremi chi
accese le faci della civil guerra, tremi chi uccise i ministri della
repubblica, tremi chi arse Tolone, tremi chi rapì le navi: già suona
contro a loro in aria una terribile vendetta. Pure stiansi senza timore
i popoli: siamo noi di tutte le nazioni amici, specialmente siamo dei
discendenti di Bruto, dei Scipioni, di tutti gli uomini grandi, che
impreso abbiamo ad imitare. Ristorare il Campidoglio, riporvi in onore
le statue degli eroi, per cui tanfo è famoso al mondo, destar dal lungo
sonno il Romano popolo, torlo alla schiavitù di tanti secoli, fia frutto
delle vittorie vostre: acquisteretevi una gloria immortale, cangiando in
meglio la più bella parte d'Europa. Il popolo Francese libero,
rispettato dai popoli, darà all'Europa una pace gloriosa, che di tanti
sofferti danni, di tante tollerate fatiche ristorerallo. Ritornerete
allora fra le paterne mura, i concittadini a dito mostrandovi, diranno:
_fu soldato costui dell'esercito Italico_».

Questo tremendo parlare empiva di spavento Italia: ognuno aspettava
accidenti terribili.


FINE DEL TOMO PRIMO.




INDICE DEL PRESENTE VOLUME


  1789

  Proposito dell'autore                                _Pag._   6
  Detto di Napoleone                                            7
  Origine degli ordini feudali                                  8
  Desiderj dei popoli                                           9
  Soppressione dei gesuiti e suoi effetti                      10
  Giuseppe II                                                  12
  Studio di Pavia                                              13
  Pio VI va a Vienna                                           14
  Leopoldo, gran duca                                          17
  Sue riforme civili                                           18
  Vernaccini auditor di ruota                                  19
  Ciani consigliere                                            20
  Terreni asciugati                                            21
  Ximenes, Ferroni e Fantoni matematici                        22
  Riforme ecclesiastiche                                       24
  Ippoliti e Scipion Ricci vescovi di Pistoja                  25
  Assemblea de' vescovi in Toscana                             25
  Opinioni de' curialisti Romani sul papa                      27
  Altre di Scipion Ricci                                       28
  Dannate da Pio VI                                            28
  Condizioni del regno di Napoli                               29
  Educazione di Ferdinando IV                                  30
  Principe di S. Nicandro                                      30
  Marchese Tanucci                                             30
  È dimesso da Carolina d'Austria, e in suo luogo posto Acton  31
  Filangeri                                                    31
  Colonia di S. Leucio                                         32
  Riforme introdotte da Tanucci                                33
  I fratelli Cestari e l'arcivescovo di Taranto                34
  Carlo di Marco                                               34
  Bracci del parlamento di Sicilia                             35
  Parma e Piacenza                                             36
  Don Filippo e Dutillot                                       36
  Contini e Turchi teologi                                     37
  Padre Paciaudi ed altri dotti                                37
  Muore Filippo e gli succede Ferdinando                       38
  Contesa alla corte di Roma                                   38
  Dutillot congedato, il duca si fa papista e frate            39
  Clemente XIV                                                 39
  Pio VI                                                       40
  Lega italica promossa dal cardinale Orsini                   41
  Paludi Pontine                                               42
  Rapini ingegnere                                             43
  Museo Pio-Clementino                                         44
  Lodovico Mirri ed Ennio Quirino Visconti                     44
  Piemonte                                                     45
  Pasini, Berta e Pavesio                                      46
  Vaselli                                                      46
  Vittorio Amedeo III                                          47
  Federigo re di Prussia                                       47
  Cardinale Gerdil                                             48
  Venezia                                                      49
  Genova, sua differenza con Venezia                           51
  Lucca, suo Discolato cosa era                                52
  San Marino                                                   54
  Modena, Ercole Rinaldo d'Este                                55

  1792

  Stato della Francia                                          59
  Mali costumi dei nobili e del clero                          62
  Contrasti tra i parlamenti ed il re                          66
  Tumulti a Grenoble ec.                                       68
  Necker                                                       69
  L'assemblea nazionale e sue riforme                          69
  Pensieri in Europa                                           70
  Il re di Sardegna propone una lega Italica                   72
  Venezia sta sospesa                                          74
  Lega tra Leopoldo e Federico Guglielmo di Prussia            75
  Caterina di Russia                                           76
  Fuorusciti Francesi                                          77
  Lega tra la Russia, l'Austria e la Prussia                   77
  Ardore del re di Sardegna                                    78
  Il re di Napoli si fortifica                                 79
  Il papa perchè aderisce alla lega                            80
  Nicolò Spedalieri perchè scrivesse il trattato dei
    _Diritti dell'uomo_                                        81
  Genova poco tentata dagli alleati                            83
  Umori dei popoli                                             83
  Ragioni dei novatori                                         85
  Altre della parte opposta                                    86
  Semonville mandato dai Francesi in Piemonte non è ricevuto   90
  Guerra tra la Francia e la Sardegna                          92
  Savoja e Delfinato parteggiano pei Francesi                  92
  Cavaliere di Colegno sua credulità                           93
  Conte Perrone                                                93
  Cavaliere di Lazari                                          93
  Finto prete Irlandese                                        94
  Generale Montesquiou entra in Savoja                         94
  Sanparelliano preso                                          96
  Ciamberì presa                                               97
  Generale Anselmo prende Nizza                                98
  Truguet fa saccheggiare Oneglia                              99
  Differenza tra Savojardi e Nizzardi                         100
  Fedeltà del reggimento di Savoja                            101
  Savoja in potestà dei Francesi                              102
  Cagione delle disfatte dei Piemontesi                       102
  Fuorusciti Francesi                                         103
  Discorsi a Torino                                           106
  Il governo Sardo domanda ajuti agli alleati                 107
  Chauvelin ambasciatore Francese a Londra licenziato         108

  1793

  Nuove deliberazioni dei confederati                         110
  L'imperatore tenta Venezia                                  112
  Risposta del senato                                         115
  Discorso di Francesco Pesaro                                116
  Altro di Zaccaria Vallaresso                                122
  Si delibera per la neutralità disarmata                     127
  Opposizione di Francesco Calbo                              127
  Lo stesso delibera Genova                                   127
  Paoli in Corsica                                            127
  Devins generale dei Piemontesi                              130
  Umori in Lione ed in Provenza                               131
  Precì mandato dai Lionesi a Torino                          131
  Odio del re Vittorio contro i Savojardi cosa fruttasse      132
  Deliberazioni per la guerra in Francia                      134
  Kellerman generale dei Francesi                             134
  La Francia tenta Turchìa e Venezia                          136
  Tenta il re di Sardegna                                     136
  Umori in Italia, i regj                                     138
  Utopisti                                                    140
  Ecclesiastici utopisti                                      143
  Setta aristocratica                                         144
  Truguet mandato contro Cagliari è rotto dai Sardi           147
  Paoli solleva la Corsica                                    149
  Fatto generalissimo dei Corsi                               150
  Il consesso nazionale come senta questa novità              151
  Lacombe va contro i Corsi                                   152
  Arrivo di navi Inglesi                                      153
  Lacombe si ritira a Genova                                  153
  Governo in Corsica                                          154
  Generale Brunet rotto al colle di Raus                      155
  Colli e Dellera generali Sardi                              156
  Capitano Zin, sua bella fazione                             156
  Kellerman corre a Nizza e che vi fa                         158
  Il re di Napoli si dichiara contro i Francesi               159
  Harvey ministro Inglese a Firenze e sue insolenti parole    160
  Risposta del ministro Serristori                            161
  Le Flotte e Chauvelin cacciati da Firenze                   161
  Drake ministro Inglese a Genova sue insolenti parole        161
  Fregata la Modesta assalita dagl'Inglesi                    162
  Scritto di Robespierre giovane e Ricard                     162
  Deliberazione del senato Genovese                           163
  Worsley residente Inglese a Venezia, sue parole senato      164
  Deliberazioni del gran maestro di Malta                     166
  Turbolenze a Bordeaux, Monpellieri e Nimes                  168
  Lione si solleva                                            168
  È assediata                                                 169
  Duca di Monferrato va in Savoja                             171
  Il re di Sardegna va verso Nizza                            171
  Disposizioni di Kellerman                                   171
  Marsigliesi rotti da Carteau                                173
  Marsiglia saccheggiata                                      174
  Tolone si dà all'ammiraglio Hood                            174
  Piemontesi rotti in Savoja                                  175
  Ed al ponte della Giletta                                   177
  Oppugnazione di Tolone                                      177
  Dugommier generalissimo dei Francesi                        178
  Ohara generalissimo degli Inglesi                           179
  Buonaparte a Tolone                                         179
  Ohara fatto prigione                                        180
  Assalto dato a Tolone                                       180
  Sono presi i forti                                          182
  Sidney Smith                                                183
  Incendio di Tolone                                          183
  Tolonesi andantisi in esiglio                               184
  Navi predate dagli alleati                                  184
  I repubblicani entrano in Tolone                            185

  1794

  Nuovi partiti presi dagli alleati                           186
  Trattato di Valenziana tra Austria e Sardegna conchiuso
    dal barone di Thugut e marchese di Albarey                188
  Subodorato dai Francesi                                     190
  I Francesi entrano sullo stato di Genova                    192
  Generale Dumorbion e sua intimazione allo Spinola in
    Ventimiglia                                               193
  Generale Massena                                            193
  I Francesi calano verso Saorio                              194
  Prendono Oneglia                                            195
  Poi Loano                                                   197
  Massena al ponte di Nava                                    197
  Prende Ormea                                                198
  Garessio e Bagnasco                                         199
  Argenteau governatore di Ceva                               199
  Bagdelone vince i Piemontesi sul San Bernardo               200
  Frenato dal duca di Monferrato                              200
  Altre fazioni sull'Alpi                                     201
  E sul monte Cenisio                                         202
  Il barone Quinto                                            203
  Il generale Dumas                                           203
  Coraggio del conte di Clermont                              204
  Fuorusciti di Savoja e loro morte                           205
  I Francesi prendono la Ferriera e la Novalesa               206
  Assediano Saorgio                                           206
  Vincono Colli sul colle Ardente                             207
  Capitano Maulandi sua morte e sue qualità                   207
  Saorgio si arrende                                          209
  Sant'Amore e Mesmer giustiziati                             209
  I Francesi assaltano e prendono il colle di Tenda           209
  Congiure                                                    209
  Leva generale ordinata dal re Vittorio                      211
  Oliviero Wallis gli manda soldati Austriaci in ajuto        212
  Terrore in Piemonte                                         213
  Risoluzione del re di Napoli                                213
  Congiura a Napoli                                           214
  Spiriti guerrieri del pontefice                             215
  Basseville ucciso a Roma                                    215
  Consulte a Venezia                                          216
  I fratelli Pesaro                                           216
  Vincono il partito di armarsi, ma i Savj non armano         217
  Conte Rocco San Fermo mandato a Basilea, quali notizie
    manda a Venezia                                           218
  Conte di Provenza a Verona                                  219
  Lallemand inviato Francese a Venezia                        221
  Nuove prepotenze del Drake a Genova                         223
  Odio contro gl'Inglesi in Genova                            225
  Morando speziale                                            226
  Nuova Costituzione della Corsica                            227
  Discorso dell'Elliot ai Corsi                               228
  Manifesto di Paoli contro Genova                            229
  Genovesi prigioni dichiarati schiavi                        229
  Moderazione d'Inghilterra qual fosse                        230
  Turcheim e Colloredo generali Austriaci                     232
  Battaglia del Dego                                          233
  Wallis generale Austriaco                                   233
  Dumorbion, Massena, Laharpe e Buonaparte generali Francesi  234
  Albitte e Saliceti rappresentanti del popolo                234
  Buonaroti, agente nazionale                                 234
  Parsimonia Austriaca e suoi effetti                         237
  Dego saccheggiato dai Francesi                              238

  1795

  Vittorie dei Francesi                                       240
  Nuovo governo in Francia                                    240
  Duca d'Acudia ministro di Spagna                            243
  Il re di Sardegna si conferma nell'alleanza Austriaca       245
  In qual modo provvede al denaro                             246
  Il gran duca si avvicina alla Francia                       246
  Manda in Francia il conte Carletti                          249
  Come vi è accolto                                           250
  Lo conferma suo ministro plenipotenziario                   251
  La repubblica di Venezia manda in Francia Alvise Quirini    253
  Si allestisce un'armata a Tolone                            256
  Hotham ammiraglio Inglese                                   257
  Martin ammiraglio Francese                                  257
  Le Tourneur rappresentante del popolo                       257
  Battaglia del capo di Noli                                  258
  Pace tra la Francia e la Prussia                            261
  Disposizioni degli eserciti Austro-Sardo e Francese         262
  I Francesi vinti a Vado, a San Giacomo e a Melogno          265
  Massena a Melogno                                           266
  Vado preso dagli Austro-Sardi                               268
  Battaglie sulle Alpi                                        268
  Kellerman ristringe la fronte del suo esercito              268
  Resistenza dei Francesi a Borghetto e sua conseguenza       278
  Congiura in Napoli                                          278
  La regina Carolina e il ministro Acton                      271
  Giunta sopra le congiure                                    271
  Emanuele de Deo giustiziato                                 271
  Detto di Vanni                                              272
  Medici imprigionato e perchè                                272
  Integrità del giudice Chinigò                               272
  Inquietudini in Corsica                                     273
  Bando del vicerè Elliot                                     274
  Paoli chiamato in Inghilterra e suo fine                    275
  Moti in Sardegna                                            277
  La Spagna si pacifica colla Francia                         277
  Ulloa ministro di Spagna a Torino                           278
  Discorso del marchese Silva                                 279
  E del marchese di Albarey                                   284
  Scherer generale Francese in Italia                         291
  Battaglia di Loano                                          292
  Massena arringa i suoi soldati                              293
  Errore di Argenteau                                         296
  Violenze dei Francesi vincitori e dei Tedeschi vinti        298

  1796

  Pratiche di pace a Basilea                                  301
  Wickam Inglese scrive a Barthelemi Francese                 301
  Risposta del Direttorio                                     302
  Il re di Sardegna costante nella lega                       304
  Beaulieu surrogato a Devins                                 305
  Pensieri dei repubblicani di Francia                        308
  Domandano a Venezia che il conte di Lilla se ne vada
    da Verona                                                 309
  Buonaparte generale dell'esercito d'Italia                  316
  Sue disposizioni                                            318
  Battaglia di Montenotte                                     321
  Colonnello Rampon e suo giuramento                          321
  Errore di Buonaparte                                        322
  Come rimedia                                                322
  Augereau prende Millesimo                                   325
  Generale Provera                                            325
  Marchese del Carretto                                       325
  Generale Joubert ferito                                     326
  I Francesi prendono Cosserìa                                326
  Battaglia di Magliani ossia di Millesimo                    327
  Stratagemma di Buonaparte                                   328
  Soldati di Giulay                                           329
  Argenteau come senta la sconfitta de' suoi                  330
  Suo cattivo consiglio riuscito a buon fine                  331
  Colonnello Wukassovich                                      331
  Valore di Massena                                           332
  Wukassovich combatte valorosamente ed è rotto               334
  Disordini de' soldati Francesi, lamenti degli ufficiali     336
  Discordia tra gli alleati                                   337
  Morte del marchese Cavoretto                                340
  I repubblicani occupano Ceva                                340
  Poi Lesegno                                                 341
  Ritirata dei Piemontesi                                     341
  Battaglia di Mondovì                                        341
  Astuzie di Buonaparte                                       342
  Bonafous e Ranza chi fossero                                343
  Consiglio regio di Torino                                   344
  Costa arcivescovo di Torino e suo consiglio                 346
  Avvocato Prina                                              347
  La corte di Torino apre i negoziati colla repubblica        348
  Tregua tra Buonaparte e i Piemontesi e a quali condizioni   348
  Caso di dispacci spediti a Pietroburgo                      349
  Affezione di Buonaparte per la casa di Savoja               354
  Suo bando ai soldati                                        355
  Ed ai popoli                                                356
  Pace tra la repubblica e il re di Sardegna                  357
  La Brunetta distrutta                                       358
  Buonaparte come inganna Beaulieu nel passaggio del Po       360
  Ladronecci di Buonaparte e di Saliceti                      362
  Battaglia di Fombio                                         363
  Colonnello Federici ucciso                                  364
  Battaglia di Codogno                                        365
  Morte del generale Laharpe                                  365
  Generale Berthier                                           365
  Battaglia di Lodi                                           368
  Valore de' soldati e dei generali                           369
  Augereau arriva al soccorso                                 370
  Opinioni in Milano                                          371
  Lasciato dall'arciduca                                      373
  Massena vi entra                                            374
  Repubblicani di varie qualità in Milano                     375
  Arriva Buonaparte e come adulato                            377
  Sue parole ai soldati                                       378


FINE DELL'INDICE


                           STORIA D'ITALIA

                          DAL 1789 AL 1814


                               SCRITTA
                           DA CARLO BOTTA

                               TOMO II



                              CAPOLAGO
                         _presso Mendrisio_
                        Tipografia Elvetica

                            MDCCCXXXIII




STORIA D'ITALIA




LIBRO SETTIMO

SOMMARIO

      Pensieri di Buonaparte. Intenzioni del Direttorio circa le
      potenze d'Italia. Spoglio delle opere egregie delle belle
      arti: lusinghe ai dotti ed ai letterati. Tregua col duca di
      Parma. Come trattato il duca di Modena. Accidenti del
      Milanese; imposizioni e rapine; mala contentezza dei popoli.
      Moto pericoloso nel Pavese, massimamente a Binasco ed a Pavia.
      Sacco di questa città accaduto ai venticinque e ventisei di
      maggio del 1796. Buonaparte si volta contro Beaulieu, e dopo
      nuove battaglie, lo sforza a ritirarsi in Tirolo. Niccolò
      Foscarini nominato dai Veneziani provveditor generale in terra
      ferma. Sue paure. Minacce, che gli fa Buonaparte. Quel che
      restava a farsi dai Veneziani in sì pericoloso ed importante
      caso. Debolezza di Foscarini. Buonaparte in Verona. Minacce
      contro Verona per aver dato ricovero al conte di Lilla. Il
      castello di Milano si arrende alle armi Francesi. Rivoluzione
      di Bologna. Giuramento prestato dai Bolognesi in presenza di
      Buonaparte. Moto di Lugo, e suoi accidenti. Spavento in Roma.
      Tregua fra Buonaparte e il papa. Esortazioni del pontefice ai
      suoi sudditi ed ai Francesi. Sforzi e solenni protestazioni
      del re di Napoli. Tregua fra il re e Buonaparte. Occupazione
      di Livorno. Ree intenzioni di Buonaparte rispetto al gran duca
      di Toscana. Nuovo moto dell'Austria a ricuperazione delle sue
      possessioni d'Italia: vi manda il maresciallo Wurmser con un
      esercito assai grosso. Il maresciallo rompe le prime schiere
      di Buonaparte, fa risolvere l'assedio di Mantova, entra in
      questa piazza, e la rinfresca d'armi, di soldati e di
      vettovaglie. Buonaparte raduna i suoi troppo sparsi.
      Moltiplici battaglie fra i due valorosi emoli. Battaglia di
      Castiglione combattuta il dì cinque agosto. Wurmser si ritira
      ai passi del Tirolo; i Francesi lo seguitano. Battaglia di
      Roveredo succeduta ai quattro settembre. I Tedeschi si
      ritirano ai più alti passi. Disegni di Buonaparte sopra la
      Germania; Wurmser gli storna, calandosi di nuovo in Italia per
      la valle della Brenta. Buonaparte lo seguita. Battaglia di
      Primolano e di Bassano. Il maresciallo valorosamente
      combattendo arriva finalmente in Mantova, che è di nuovo cinta
      d'assedio dai Francesi. Descrizione di Mantova. La Corsica si
      aliena dall'obbedienza degl'Inglesi, e torna sotto quella di
      Francia.


Conquistato il Piemonte, conculcato il re di Sardegna, e posto il piede
nella città capitale degli stati Austriaci in Italia, si apparecchiava
Buonaparte a più alte imprese. Suo principal desiderio era di passar il
Mincio, e cacciando le genti Tedesche oltre i passi del Tirolo, vietare
all'imperatore, che non mandasse nuovi ajuti per ricuperare le Province
perdute. Intanto le sue vittorie avevano aperto la occasione al governo
di manifestare il suo intento circa il modo di procedere verso le
potenze Italiane, e congiunte d'amicizia con la Francia, e neutrali, e
nemiche. La somma era, che facendo traffico del Milanese, con darle in
preda, secondochè per le occorrenze dei tempi meglio gli si convenisse,
o al re di Sardegna, e all'imperatore, si taglieggiassero i principi
d'Italia, e da loro quel maggiore spoglio di denaro e di altre
ricchezze, che possibil fosse, si ricavasse. Nè in questo mostrava il
Direttorio maggior rispetto agli amici che al nemici. Nella quale
risoluzione egli allegava per pretesto e la guerra fatta, e l'amicizia
finta, e la necessità di assicurare l'esercito.

Voleva prima di tutto, che si conquidesse ogni reliquia dell'esercito
Alemanno, e che intanto si consumasse il Milanese, sì per pascere i
soldati, e sì per farlo meno utile a chi si dovesse o dare, o
restituire. «Usate, scriveva il Direttorio a Buonaparte, la occasione
del primo terrore concetto dalle nostre armi, ed aggravate la mano sui
popoli Lombardi per cavarne denaro. I canali e le altre opere pubbliche
di quel paese siano anch'esse un po' tocche dalla guerra; ma si usi
prudenza».

Nè qui finivano le parole crude rispetto alla miseranda Italia: «Ite,
scrivevano, e correte contro il gran duca di Toscana, che è servo
degl'Inglesi in Livorno; ite, ed occupate Livorno; non aspettate che vi
consenta il gran duca; il sappia quando voi già sarete padrone di quel
porto; confiscatevi le navi e le proprietà Inglesi, Napolitane,
Portoghesi, e di altri stati nemici della repubblica; sequestrate le
proprietà dei sudditi loro; se il gran duca si opponesse, sarebbe
perfidia, e sì allora trattate la Toscana come se fosse alleata
dell'Inghilterra e dell'Austria; comandate a quel principe, che ordini
incontanente, che quanto ai nemici nostri si appartiene, sia in poter
nostro posto, e risponda egli del sequestro: pascete le genti della
repubblica in Toscana, e date in contraccambio polizze del ricevuto da
scontarsi alla pace generale. Fate poi le viste di voltarvi verso Roma e
Napoli per metter timore nel pontefice e nel re; assicurate Livorno con
un forte presidio, e fate che sia scala a muovere la Corsica per ritorla
al giogo della superba casa di Brunsvick-Luneburgo, e ridurla di nuovo
sotto il dominio della repubblica».

Grande rapacità fu questa veramente, ed incomportevole e barbara, poichè
se erano in Livorno proprietà d'Inghilterra, o d'Inglesi e di altri
nemici della repubblica, eranvi in vigore della neutralità di Toscana,
che la Francia stessa aveva e riconosciuta, ed accordata col gran duca.
Questa fu la ricompensa che ebbe Ferdinando di Toscana da quei
repubblicani di Parigi, che pure pretendevano sempre alle parole loro la
sincerità, e la grandezza, dello avere, primo fra tutti i potentati
d'Italia, e riconosciuta la repubblica, e fatta la pace con lei, e dato
lo scambio per instanza del Direttorio al suo ministro conte Carletti
per avere lui mostrato desiderio di visitare la reale figliuola di Luigi
decimosesto testè uscita dal carcere del Tempio per esser condotta in
Alemagna. Mandò il gran duca, in vece di Carletti, il principe don Neri
Corsini, giovane ingegnoso, di buona natura, e di non mediocre
aspettazione. Nè valsero a frastornare dalla felice Toscana la cupidigia
dei repubblicani le dolci parole usate dal Corsini medesimo, quando fece
il suo ingresso al direttorio, nè le parole magnifiche che gli furono
date in risposta dal presidente. Nè io voglio dare a chi mi leggerà il
fastidio, questi discorsi raccontando, di udire parole di adulazione
inutili da una parte, e promesse d'amicizia infedeli dall'altra.

Era Genova stata straziata dalle armi Francesi e dalle armi Tedesche, e
poteva avere speranza, ora che la sede della guerra si era allontanata
da' suoi confini, di vivere più quietamente. Ma i tempi erano tali, che
dove mancavano le cagioni, s'inventavano i pretesti, ed il fine era non
di rispettare i neutri deboli, ma di molestargli e di mettergli in
preda. Adunque per quella cupidità di voler trarre denaro da Genova,
s'incominciò ad insorgere contro il governo Genovese, con dire che le
turbazioni seguite contro i Francesi nei feudi imperiali confinanti con
lo stato Genovese, e le uccisioni, che pur troppo sui confini dei
territorj Piemontese e Genovese accadevano di soldati Francesi, se non
erano opera espressa della signorìa, erano almeno troppo più
rimessamente che si convenisse, da lei udite e tollerate; che le armi e
gli stimoli alla sedizione nei feudi imperiali erano venuti da Genova, e
che da Novi venivano le armi e gl'incentivi per assassinare i Francesi
ai confini. Per la qual cosa scriveva con una insolenza incredibile
Buonaparte al senato ch'era Genova il luogo, donde partivano gli uomini
scelerati, che datisi alle strade intraprendevano i carriaggi, ed
assassinavano i soldati Francesi, che da Genova un Girola mandava ai
feudi imperiali ribellanti armi, e munizioni da guerra pubblicamente, ed
ogni giorno i capi degli assassini accoglieva, ancor bruttati di sangue
Francese; che parte di questi orribili fatti succedevano sul territorio
della repubblica; che pareva, che essa col tacere e col tollerare
appruovasse opere tanto scelerate; che il governator di Novi proteggeva
i commettitori di tanti atti barbari, perciò arderebbe i comuni dove
sarebbe ucciso un Francese; voleva che il governatore di Novi dal suo
impiego si cacciasse, Girola da Genova: arderebbe infine le case tutte
in cui gli assassini trovassero asilo; punirebbe i magistrati
trasgressori della neutralità, osserverebbe bene e puntualmente la
neutralità, ma volere che la repubblica di Genova non fosse rifugio di
gente malandrina. Allo stesso modo al governatore di Novi, persona
moderata e dabbene, scrivendo, lo accusava di essersi fatto ricovero di
assassini, e superbamente gli comandava, che arrestasse gli abitatori
dei feudi imperiali che fossero nel suo territorio, e se nol facesse,
avrebbe a far con lui; poscia vieppiù soldatescamente infiammandosi,
ripeteva, arderebbe terre e case, dove gli assassini si ricoverassero.

Rispondevano il senato ed il governatore stando in sui generali, perchè
l'attribuire a se medesimi opere tanto nefande non era nè verità, nè
dignità, ed il non soddisfare ad un soldato vittorioso e sdegnato, era
pericolo. Certo è bene, che per quelle strade si commisero contro i
Francesi opere di molta barbarie, e certo è altresì, che Buonaparte
doveva con quei più efficaci mezzi che potesse, aver cura de' suoi
soldati, e porre la vita loro in salvo: ma che queste tanto terribili
dimostrazioni ei facesse contro i Genovesi, meno per amor di salute
verso i suoi soldati, che per occasione di muover querela contro di loro
a fine di denaro, e forse di distruzione, sarà manifesto a chiunque farà
considerazione, che questi omicidj ed assassinamenti, di cui con tanta
ragione si querelava, non già solamente sul territorio Genovese
accadevano, ma ancora, e molto più sul territorio Piemontese;
imperciocchè i villici di quei confini tra Novi ed Alessandria, gente
allora pur troppo solita al gettarsi alla strada, erano quelli
massimamente, che, stando agli agguati, uccidevano i Francesi isolati:
nel che intendevano bensì al rubare, ma molto più ancora al saziare nel
sangue Francese l'odio che contro quella nazione avevano concetto.
Eppure non fece il generale di Francia che un leggiere risentimento, e
nissuna minaccia contro il re di Sardegna. La verità era, che nè il
governo Piemontese, nè il Genovese erano rei di sì brutti eccessi, ma
bensì la sfrenatezza di costume, che porta con se la guerra tanto nei
vinti quanto nei vincitori, e l'odio di quei popoli contro il nome
Francese. L'insolenza poi di accusare tutto un governo, composto di
persone dabbene e temperato per tanti secoli, di prezzolare ed incitar i
ladri ed assassini, non poteva procedere se non da un uomo sfrenato.

A queste minacce soldatesche succedevano le prepotenze Parigine.
Comandava il direttorio a Buonaparte, s'impadronisse o di queto, se i
Genovesi consentissero, o per forza, se ricusassero, di Gavi a fine di
assicurare l'esercito alle spalle, e di conservarsi la strada della
Bocchetta aperta da Genova a Tortona: col medesimo pensiero già si era
impadronito della fortezza di Vado; il che quale rispetto sia per la
neutralità, ciascuno potrà giudicare. Poscia più oltre procedendo,
voleva il direttorio, che come prima avesse l'esercito repubblicano
occupato il porto di Livorno, occupasse anche la Spezia, ed ivi quanti
bastimenti appartenessero a potentati nemici alla Francia, mettesse in
preda. Nè contento a questo, non dimenticato il denaro, nè risguardo
alcuno avendo che il fatto della Modesta fosse accaduto non solamente
senza saputa, ma ancora con sorpresa del senato di Genova, nè che già
fosse stato composto in quattro milioni col governo di Francia, nè che
la fermezza del senato nel contrastare alla prepotenza Inglese per
serbar la neutralità fosse stata non solo vera, ma anche lodata dal
consesso nazionale di Parigi, nè che finalmente molte fossero le
molestie che per la serbata neutralità avevano ricevuto i Genovesi
dagl'Inglesi, e tuttavìa ricevevano dai Corsi, comandava a Buonaparte,
che domandasse vendetta, e milioni di contanti per la straziata Modesta,
ed operasse che coloro, che si erano mescolati in tale fatto, fossero
come traditori della patria dannati: oltre a ciò voleva e comandava, che
si confiscassero e si dessero in mano della repubblica tutte le
proprietà pubbliche appartenenti ai nemici, e sotto sicurtà di Genova si
sequestrassero tutte quelle che a sudditi di potentati nemici
spettassero; cacciasse Genova da' suoi territorj tutti i fuorusciti
Francesi; fornisse bestie da tiro e da soma, carriaggi e viveri, e si
dessero in contraccambio polizze del ricevuto da scontarsi alla pace
generale.

Questi comandamenti, che un governo civile avrebbe avuto vergogna di
fare ad una potenza del tutto serva, si era risoluto il direttorio di
fare ad uno stato, di cui protestava voler riconoscere e rispettare
l'indipendenza e la neutralità.

Passando ora da Genova a quella primogenita, come la chiamavano,
repubblica di Venezia, siccome cresceva nei vincitori con le vittorie la
cupidigia dell'oro e del dominare, incominciarono a dire, che volevano
che fosse trattata non da amica, ma solamente da neutrale, sotto colore
di certi pretesti vecchi, che già sussistevano, poichè non era cambiata
la condizione delle cose fra le due repubbliche, quando nell'ingresso
del nobile Querini se gli fecero tante carezze. Tra questi pretesti il
primo e principale era il passo dato ai Tedeschi pei territorj
Veneziani. Poi prosperando vieppiù la fortuna delle armi repubblicane in
Italia, insorse il direttorio con volere che Verona desse grossa somma
di denaro in presto, a motivo che ella aveva accolto nelle sue mura
Luigi XVIII, convertendo per tal modo in colpa un ufficio di pietà.
Finalmente, cacciato del tutto Beaulieu oltre Mincio, voleva ed
imperiosamente comandava, che Venezia desse in presto dodici milioni, e
si voltasse in ricompensa questa detta alla repubblica Batava, che era
debitrice di questa somma, a norma dei freschi trattati, alla Francia;
il che era un farsi far presto per forza, e pagar a modo suo. Voleva
oltre a ciò, e comandava, che si consegnassero alla repubblica tutti i
fondi dei potentati nemici che fossero in Venezia, principalmente quelli
che spettavano personalmente al re d'Inghilterra, ed inoltre si dessero
alla Francia tutte le navi sì grosse che sottili, ed altre proprietà di
nemici che stanziassero nel porti Veneziani. Quest'erano le domande
fatte dal direttorio alla repubblica Veneta, delle quali direi, ch'io
non so s'egli desiderasse che fossero piuttosto negate che concedute, se
non sapessi che neanco il concederle sarebbe stato salute per Venezia.

Quanto al papa, se volesse trattar d'accordo, si esigesse da lui,
imponeva il direttorio, per primo patto, ordinasse subito preci
pubbliche per la prosperità e la felicità della repubblica; nel che
faceva il direttorio gran fondamento per l'autorità che aveva la sedia
apostolica sulla opinione dei popoli sì Francesi, che Italiani. Si venne
quinci in sul toccar il solito tasto del denaro, intimando desse
venticinque milioni. Si comandasse al tempo medesimo al re di Napoli,
che se pace volesse, badasse a cacciar da' suoi stati gl'Inglesi e gli
altri nemici della repubblica, mettesse in poter suo tutte le navi loro
che nei Napolitani porti fossero sorte, e loro vietasse l'entrarvi,
nemmeno con bandiera neutrale. Sapesse poi il re, che col mantenimento
dei patti ne andava la salute del regno.

Questi superbi comandamenti, che potevano bensì fare i potentati
Italiani amici in sembiante di Francia, ma non veri, perchè mescolavano
l'oltraggio alla forza, gli rendevano disprezzabili agli occhi del
mondo, e davano timore di danni ancor maggiori, quando, distrutta
intieramente la potenza dell'Austria, le armi repubblicane avessero
inondato tutta l'Italia.

Vengo ora ad alcuni potentati minori, che non avevano fatto guerra con
le armi alla Francia, perchè non ne avevano, e nemmeno avevano fatto
pace, perchè la Francia essendo lontana e l'Austria vicina, temevano di
ricevere o ingiuria o danno dai Tedeschi. Non ostante correndo la fama
che avessero ricchezze, coloro che reggevano le faccende della
repubblica sempre pronti ad abbracciare ogni apparente colore per
involare quel d'altrui, avevano a loro volto le proprie cupidità. In
conformità di questo voleva il repubblicano governo, che si scuotessero
bene i duchi di Parma e di Modena, ma il primo meno rigidamente del
secondo per rispetto del re di Spagna, col quale era congiunto di
sangue. Quanto al duca di Modena, intenzione dei repubblicani era, che
si aggravasse la mano sopra di lui per fargli sborsar denaro in copia,
perchè aveva voce di averne, e perchè, avendo sposata l'unica sua
figliuola ad un principe Austriaco, si presumeva, o si supponeva, che
dipendesse molto dall'Austria. Lallemand, ministro di Francia a Venezia
(a questo era serbata dai cieli la sua canuta testa) esortava, che si
conculcasse, si pugnesse, si travagliasse per ogni guisa il Modenese
duca a fargli dar denaro, perchè ne aveva molto ed era avaro; e più si
scuoterebbe, e più contanti darebbe. I frutti della lunga parsimonia di
un principe non solamente ordinato allo spendere, buono, e previdente,
ma ancora non nemico alla Francia nè per uso, nè per costume, nè per
massima, erano destinati a cadere in mano di gente capace a dissipargli
in poco d'ora.

Intanto, perchè si contaminasse anche lo splendore che veniva all'Italia
dalla perfezione delle belle arti, che in lei avevano posto la principal
sede, e perchè nissuna condizione di barbarie mancasse a quelle dolci
parole di umanità e di libertà, che dai repubblicani di quei tempi si
andavano fino a sazietà spargendo, ordinava il direttorio, a petizione
di Buonaparte, che si comandasse nei patti d'accordo ai principi vinti,
dessero in poter dei vincitori, perchè nel museo di Parigi fossero
condotti, quadri, statue, testi a penna, ed altri capi dell'esimie arti,
usciti di mano ai più famosi artisti del mondo, affermando, esser venuto
il tempo, in cui la sede loro doveva passare da Italia a Francia, e
servire d'ornamento alla libertà. Brutta certamente ed odiosa opera fu
questa dello avere spogliato l'Italia di tanti preziosi ornamenti; che
se il rapire l'oro, l'argento e le sostanze dei campi era uso di guerra,
non dirò comportabile, ma utile a nutrire i conquistatori, l'aggiungere
alla preda statue e quadri, non poteva essere se non atto di superbia
eccessiva, e disegno di vieppiù avvilire i vinti. Rispettarono i
Francesi ai tempi andati nelle guerre loro in Italia questi frutti
eccellenti dell'umano ingegno: Francesco primo re accarezzava con
munificenza veramente reale gli operai, non rapiva le opere. Gli
rispettarono nei tempi andati, e gli rispettarono nei moderni i
Tedeschi. I repubblicani che allora reggevano la Francia, e che non
avevano altro in bocca che parole di umanità, di civiltà, di rispetto
verso le proprietà, d'amicizia verso i popoli, fecero quello, che uomini
meno parlatori e meno ostentatori di dolci discorsi non avevano fatto.
Ma lo spoglio piaceva loro, ad alcuni per l'amore della gloria, ad altri
perchè potessero essere sotto gli occhi modelli tanto perfetti di natura
abbellita dall'arte; imperciocchè in quei tempi erano sortiti in
Francia, massimamente in pittura, artisti di gran valore, i quali ed
ammiravano e sapevano imitare lodevolmente gli esempj Italiani: con
questo ancora Buonaparte, pe' suoi fini, lusingava la Francia.

In Italia poi i repubblicani, non i buoni, ma i malvagi, indicavano le
opere preziose da rapirsi, i più dolci andavansi confortando con la
speranza che l'Italia, siccome quella che ancora era feconda, ne avrebbe
prodotto delle altre ugualmente preziose: i più severi poi, trasportando
nelle moderne repubbliche l'austerità delle antiche, se ne rallegravano
predicando, che la libertà non aveva bisogno di queste preziosità, e che
pane e ferro dovevano bastare a chi repubblicano fosse. Così questi
buoni utopisti condotti da una inremediabile illusione, in mezzo agli
ori e le gemme, di cui già risplendevano i capi repubblicani di Francia,
ed al gran lusso in cui vivevano, andavano continuamente sognando
Sparta, e conservandosi austeri ed inflessibili, facevano fede di quanto
possa in animi forti e buoni una fissazione, che abbia in se l'immagine
del bene.

Ma il direttorio, a suggestione sempre di Buouaparte, che sapeva quel
che si faceva, voleva, che se le opere più insigni delle arti servivano
d'ornamento ai trionfi della repubblica, gl'ingegni celebri gli
lodassero, avvisandosi che non sarebbe accagionato di barbarie, se
coloro che da lei per costume, per ingegno e per sapere erano i più
lontani, si facessero lodatori delle imprese dei repubblicani, a danno
ed a spoglio dell'Italia. Voleva conseguentemente, ed imponeva al suo
generale, che ricercasse, e con ogni modo di migliore dimostrazione
accarezzasse gli scienziati, ed i letterati d'Italia. Indicava
nominatamente l'astronomo Oriani, uomo certamente non degno per bontà e
per dottrina di essere accarezzato da un governo e da un capitano, che
spogliavano la sua patria. Recava il generale ad effetto l'intento del
direttorio, parte per vanagloria, parte per astuzia, come mezzo e scala
alle future ambizioni. Degli accarezzati alcuni adulavano parlando,
altri sprezzavano tacendo, chi mostrò più forza fu l'eunuco Marchesi,
che non volle cantare.

Egli è tempo oramai di esporre come i raccontati comandamenti, che
finora erano solamente intenzioni, siano stati ridotti in atto. Non così
tosto ebbe Buonaparte passato il Po a Piacenza, che sorse una
trepidazione nella corte di Parma, tanto maggiore quanto il duca aveva
rifiutato l'accordo con Francia, che il ministro di Spagna in Torino gli
era venuto offerendo con qualche intesa del generalissimo, come prima i
Francesi erano comparsi nella pianura del Piemonte. Non solamente una
parte del ducato era venuta sotto la divozione dei repubblicani, ma
ancora il restante, non avendo difesa, era vicino, e solo che il
volessero, a venire in poter loro. Così il duca si trovava del tutto a
discrezione dei repubblicani, nè sapeva a quali patti questa gente
vittoriosa consentirebbe ad accettarlo in amicizia. Nè stava senza
timore, che per opera dei Gallizzanti seguisse qualche turbazione, non
già ch'essi fossero o numerosi o potenti, ma il terrore rappresentava
alle menti commosse questo pericolo più grave assai, che realmente non
era. In tanta e sì improvvisa ruina prese il duca quel partito che solo
gli restava aperto, del tentare di assicurar gli stati con un accordo,
che quantunque grave e duro dovesse riuscire, sarebbe ciò non ostante
men grave, che la perdita di tutto il dominio. Tentò il ministro di
Spagna di mitigare l'animo del vincitore; ma egli, che era assai meno
sdegnato che avido, non voleva udire le proposte che gli si facevano, e
non ammetteva che il duca avesse avuto luogo nel trattato di Spagna.
Perciò domandava superbamente l'accordo, che ponesse fine alla guerra, e
con l'accordo denari, vettovaglie, e tavole dipinte di estremo valore.
Adunque come si suol fare nei casi estremi da coloro che non sono più
padroni di loro medesimi, fece il duca mandato amplissimo ai marchesi
Pallavicini e della Rosa di trattare, accettando tutte le domande,
quantunque immoderate, che si facessero dal vincitore.

In primo luogo fu consentita una tregua con mediazione del ministro di
Spagna il dì nove maggio in Piacenza. Non aveva il duca nè fucili, nè
cannoni, nè altre armi, nè fortezze da dare, ma si obbligava a pagar in
pochi giorni sei milioni di lire Parmigiane, che sono a un di presso un
milione e mezzo di franchi, e di più a fornire quantità esorbitanti di
viveri e di vestimenta pei soldati. Si obbligava oltre a ciò ad
allestire due ospedali in Piacenza, provveduti di tutto punto, ad uso
dei repubblicani. Consegnerebbe finalmente venti quadri dei più
preziosi, fra i quali il San Girolamo del Coreggio. Questi furono i
patti che per la intercessione di Spagna ottenne il duca di Parma, i
quali di quale natura siano, ognuno per se potrà giudicare. Nientedimeno
trovo scritto, che il cavaliere Azara, ministro di Spagna a Roma,
opinava che e' fossero molto moderati. Mandava intanto Buonaparte
Cervoni a Parma, perchè ricevesse i denari ed i quadri, e vigilasse onde
le condizioni della tregua si eseguissero puntualmente. Stretto il duca
da tanta necessità mandava le ducali argenterìe alla zecca, perchè vi si
coniassero, ed il vescovo le sue. Così usato ogni estremo rimedio, e
raggranellato denaro da ogni parte, satisfaceva Ferdinando alle
condizioni della tregua. Intanto i fuorusciti Parmigiani e Piacentini,
ritiratisi in Milano, laceravano il duca con incessanti scritture, dal
che riceveva grandissima molestia. Rappresentavansi spesso questi
fuorusciti al generalissimo nelle sue stanze di Milano, ed ei gli
accoglieva benignamente, e profferiva loro favori ed impieghi. Di questi
alcuni accettavano, ed adulavano; altri repubblicanamente rifiutavano,
affermando non volere altro che la libertà della patria loro: questi
Buonaparte aveva per pazzi.

Al fracasso dell'armi repubblicane tanto vicine risentitosi il duca di
Modena, se ne fuggiva a Venezia, portando con se parte de' suoi tesori;
il che concitò a grande sdegno i capi della repubblica in Italia, come
se il duca fosse obbligato a lasciar le sue ricchezze in Modena per
servizio loro. Creò partendo un consiglio di reggenza, che disposto per
la necessità del tempo a ricevere qualunque condizione avesse voluta il
vincitore, mandava il conte di San Romano a richiedere di pace
Buonaparte. Rispose, concedere tregua al duca con patto, quest'erano le
instigazioni del canuto Lallemand, che facesse traboccare fra otto dì
nella cassa militare sei milioni di lire tornesi, e somministrasse,
oltre a ciò, viveri, carriaggi, bestie da soma e da tiro pel valsente di
altri due milioni: di più fra quarantott'ore rispondessero del sì, o del
no. Fu pertanto conclusa la tregua, in cui si ottennero dal ducale
governo la diminuzione di un milione nei generi da somministrarsi, e
dieci giorni pel pagamento de' sei milioni. Offerivano quindici quadri
dei più famosi maestri. I repubblicani diedero promessa di pagare a
contanti quanto abbisognasse loro passando per gli stati del duca.

A questo modo fu trattato il duca di Modena, che non aveva mai commesso
ostilità contro la Francia, sotto titolo ch'ei fosse feudatario
dell'impero d'Alemagna; qualità assai vana, che a niuna soggezione verso
il corpo germanico obbligandolo, il lasciava intieramente libero di
accostarsi a quale potenza più gli venisse a grado. Di questo non fu mai
imputato, e solo si mise in campo questo pretesto, quando giunse il
momento dello spoglio.

Tornando ora a Milano, dov'era la sede più forte dei repubblicani, e
donde principalmente dovevano partire i semi di turbazione per tutta
l'Italia, applicò l'animo Buonaparte a due risoluzioni di momento, e
queste furono di dar licenza ai magistrati creati dall'arciduca prima
che partisse, con surrogar loro magistrati, e uomini o partigiani, o
dipendenti da Francia, e di procacciar denaro e fornimenti, che
l'abilitassero a continuare il corso delle sue vittorie. Per la qual
cosa, in luogo della giunta di stato, creava la congregazione generale
di Lombardìa, ed al consiglio dei Decurioni surrogava un magistrato
municipale, in cui entrarono volentieri parecchi uomini buoni e di
grande stato. Francesco Visconti, Galeazzo Serbelloni, Giuseppe Parini,
Pietro Verri. Il generale Despinoy presiedeva il magistrato, ed a lui si
riferivano gli affari più gelosi e più segreti.

Per supplire intanto alla voragine della guerra, pubblicava Buonaparte
sulla conquistata Lombardìa una gravezza di venti milioni di franchi, e
faceva abilità ai commissarj, e capi di soldati di torre per forza i
generi necessari, con ciò però che dessero polizze del ricevuto
accettabili in iscarico della gravezza dei venti milioni. Intenzione sua
era, ch'ella cadesse principalmente sui ricchi, sugli agiati, e sul
corpi ecclesiastici da sì lungo tempo immuni. Nè fu diversa
dall'intenzione la esecuzione: ma i ricchi, sì perchè si sentivano
gravati straordinariamente, sì perchè non amavano il nuovo stato, con
sinistre insinuazioni creavano odio in mezzo ai loro aderenti, e
licenziavano i servitori, che, poco bene disposti in se per natura
vecchia, ed avveleniti dalla miseria nuova, andavano spargendo nel
popolo, massimamente nel minuto, faville di gravissimo incendio. Volle
il magistrato municipale di Milano, posciachè in Milano principalmente
abitavano i ricchi, rimediare a tanto male, ordinando che i padroni
dovessero continuar a pagare i salarj ai servitori. Ma fu il rimedio
insufficiente per la difficoltà delle denunzie. Nè contento a questo,
perchè la necessità delle stanze militari, le somministrazioni sforzate
di generi di ogni spezie, i caposoldi da darsi, il piatto da fornirsi ai
generali, ai commissarj, ai comandanti, agli uffiziali talmente il
costringevano, che non era più padrone di se medesimo, stanziava una
imposta straordinaria sotto nome di presto compensabile, di denari
quattordici per ogni scudo di estimo delle case e fondi Milanesi. Non
parlo dei cavalli e delle carrozze che si toglievano, perchè essendo i
padroni, come si diceva, aristocrati, pareva che la roba loro fosse
diventata quella d'altrui. A questo si aggiungeva l'insolenza militare,
consueta in ogni esercito, ma più ancora in questo che in altro, perchè
a grandi e replicate vittorie era congiunta una opinione politica
ardentissima, e molto diversa da quella dei popoli, fra i quali egli
vivea. Dico questo generalmente, e massime dei primi, perchè degli
uffiziali subalterni, molti o per gentile educazione, o per bontà di
natura in tale guisa si portavano e dentro e fuori delle case del popolo
conquistato, che si conciliavano la benevolenza di ognuno, e si era, per
consuonanza, talmente addomesticata la natura di questi con quella dei
Milanesi, che aveva superato l'impressione prodotta dal terrore delle
armi, e dalle molestie di coloro, che in vece di servir di freno, come
era richiesto ai gradi loro, con l'esempio e coi comandamenti, servivano
di sprone alle male opere che si commettevano. Ma cagione gravissima di
esacerbazione nei popoli erano le tolte sforzate di generi, che per uso
dei soldati o proprio alcuni facevano nelle campagne; perchè in quei
villarecci luoghi, liberi di ogni freno essendo, involavano a chi aveva
ed a chi non aveva, e così agli amici, come ai nemici del nome Francese.
Aggiungevansi le minacce e le insolenti parole, più potenti assai al far
infierire l'uomo, che i cattivi fatti. Le quali cose molto
imprudentemente si facevano: perchè oltre all'indegnazione dei popoli si
consumava malamente in pochi giorni quello, che avrebbe potuto bastare
per molti mesi, ed un paese fioritissimo inclinava rapidamente ad una
estrema squallidezza. Ciò rendeva i Francesi odiosi, ma più ancora
odiosi rendeva gl'Italiani, che per loro medesimi, o per le opinioni
parteggiavano pei Francesi. Nè il popolo discerneva i buoni dai tristi,
anzi gli accomunava tutti nell'odio suo, perchè vedeva che tutti
ajutavano l'impresa di una gente, che venuta per forza nel loro paese,
aveva turbato l'antica quiete e felicità loro. Certamente gridavano, e
più assai che non sarebbe stato conveniente, i patriotti Italiani il
nome di libertà; ma vana cosa era sperare, che nell'animo dei popoli
consumati, ed offesi dall'insolenza militare prevalesse un nome astratto
sopra un male pur troppo reale: detestavano una libertà che si
appresentava loro mista d'improperj, e di ruberìe. Adunque lo sdegno era
grande, la sola forza dominava. Prevalevansi i nobili, offesi nelle
sostanze e nell'animo, di queste male contentezze dei popoli. A questi
si accostavano gli amatori del governo dell'arciduca, e gli
ecclesiastici, che temevano o della religione o dei beni. Spargevano nel
contado voci perturbatrici, che sarebbe breve, come sempre, il dominio
Francese in Italia; che quella terra era pur tomba ai Francesi, che
sempre erano state subite le loro venute, ma più subite ancora le loro
cacciate, o gli eccidj; nè permetterebbe Iddio, che gente nemica al nome
suo stanziasse lungamente in quell'Italia, sede propria del suo santo
vicario; già sventolar di nuovo le insegne d'Austria tra l'Adda ed il
Ticino, già calar grossi imperiali eserciti dalle Tirolesi rupi, e già
vacillare le armi in mano all'insolente Francese. Ora esser tempo di
armarsi, ora di sorgere a difensione di quanto ha l'uomo di più sacro,
di più caro e di più reverendo; gradire Iddio, e premiar coloro che
hanno la patria più che la vita a cuore: nè doversi dubitar dell'evento,
perchè già le repubblicane insegne fuggivano cacciate dalle imperiali
aquile. Cresceva il mal contento, se ne aspettavano effetti
funestissimi. Portò la fama in quei tempi, che principal autore di
queste insinuazioni fosse il conte di Gambarana, uomo attivo e molto
avverso ai Francesi. Andava egli seminando e le voci suddette, e di più,
che i Francesi volevano far per forza una leva di gioventù Lombarda per
mandarla, con le genti Francesi incorporandola, alla guerra contro
l'imperatore. Quando gli animi sono sollevati, è pronta la credenza ad
ogni cosa: e per quanto i magistrati eletti, e gli altri aderenti dei
Francesi si sforzassero di persuadere ai popoli il contrario, non
dimettevano punto la concetta opinione, anzi vieppiù vi si confermavano.
In mezzo a tutti questi mali umori successe in Milano un fatto veramente
enorme che gli fece traboccare e crescere in grandissima inondazione.
Era in Milano un monte di pietà assai ricco, dove si serbavano o
gratuitamente come deposito, o ad interesse come pegno, ori, argenti, e
gioje di grandissimo valore. S'aggiungevano, come si usa, capi di minor
pregio, e fra tutti non pochi appartenevano, secondo l'uso d'Italia, a
doti di fanciulle povere, e nel monte dai parenti depositate si
serbavano al tempo dei maritaggi loro. Sacro era presso a tutti il nome
di monte di pietà, non solo perchè era segno di fede pubblica, che
sempre incontaminata si dee serbare, ma ancora perchè le cose
depositate, la maggior parte, appartenevano a persone o per condizione o
per accidente bisognose.

Come prima Buonaparte e Saliceti posero piede nella imperial Milano, si
presero, malgrado dell'esortazioni contrarie di parecchi generali, le
robe più preziose che si trovavano riposte nel monte, e le avviarono
alla volta di Genova, avvisando il direttorio, che là erano condotte
acciò ne disponesse a grado suo. Di ciò si sparse tosto la fama,
magnificandosi con dire, che non si fosse portato più rispetto alle
proprietà dei poveri, che a quelle dei ricchi; il che in parte era anche
vero. Le quali cose giunte all'insolenza militare, allo strazio che si
faceva delle campagne, alle improntitudini dei patriotti, dei quali chi
predicava una cosa che il popolo non intendeva, e chi dava materia a
credere con l'esempio che la libertà fosse il mal costume, partorirono
una indegnazione tale, che dall'un canto prestandosi fede a nuove
incredibili, dall'altro non vedendosi o non stimandosi il pericolo, si
accese la volontà di far un moto contro i Francesi. Nè fu la città
stessa di Milano esente da questa turbazione; perciocchè facendo i
repubblicani non so quale allegrezza intorno all'albero della libertà,
incitati i popoli a sdegno, correvano a far loro qualche mal tratto, e
lo avrebbero anche fatto, se non sopraggiungeva Despinoy con una banda
di cavalli, il quale frenando l'impeto loro, gli ebbe tostamente posti a
sbaraglio. Ma le cose non passarono sì di queto nei contorni di Milano,
massimamente verso Porta Ticinese; perchè viaggiando e Francesi e
patriotti Italiani, o soli o con poca compagnìa per quelle campagne, e
non essendo pronta, come in Milano, la soldatesca a preservargli, furono
da turbe contadine assaltati ed uccisi. Queste uccisioni presagivano
uccisioni ancor maggiori, ed accidenti tristissimi. Ma il nembo più
grave si mostrava nelle campagne più basse verso il Po ed il Ticino. In
Binasco principalmente l'ardore contro i Francesi, e contro i giacobini,
come gli chiamavano, era giunto agli estremi: e credendo i Binaschesi,
con tutti coloro che dai vicini luoghi erano concorsi in quella terra
posta sulla strada maestra a mezzo cammino fra Milano e Pavia, che ogni
più crudele fatto fosse lecito contro chi spogliava i monti di pietà, e
secondo l'opinione loro conculcava la religione, ammazzavano quanti
Francesi o Italiani partigiani loro venivano alle mani. Essendo
l'accidente improvviso, molti, anzi una squadra non piccola di Francesi,
furono barbaramente trucidati da quella gente, in cui più poteva un
intemperante furore, che un desiderio giusto di difendere la patria
contro i forestieri, e contro chi gli favoriva.

A questo moto dei Binaschesi, moltiplicando sempre più la fama dello
avvicinarsi dei Tedeschi, che i capi ad arte spargevano, si riscossero
le popolazioni del Pavese, e fecero impeto contro la capitale della
provincia, essendo ciascuno armato di fucili vecchi, di pistole, di
sciabole, di scuri, di bastoni, o di qualunque altra arma che il caso,
od il furore avesse posto loro innanzi. Chi poi non accorreva per la
speranza dei soccorsi Tedeschi, che non pochi sapevano esser vana, il
facevano per la voce che si era levata fra la gente tumultuaria, che i
Francesi si avvicinassero per mettere a sacco Pavia. Già i Pavesi
medesimi, irritati ad un piantamento di un albero della libertà, che
dagli amatori del nome Francese si era fatto sulla piazza, con atterrare
anche nel fatto medesimo una statua equestre di bronzo, che si credeva
antica e di un imperator Romano, si erano sollevati la mattina dei
ventitre maggio, e correvano la città armati e furibondi. Era la pressa
grandissima sulla piazza. Fra le grida, lo schiamazzo e le risa della
sfrenata moltitudine, i fanciulli intorno all'albero affollatisi,
facevano pruova d'atterrarlo. Crescevano ad ogni ora, ad ogni momento le
turbe sollevate: suonavano precipitosamente in Pavia le campane a
martello, rispondevano con grandissimo terrore di tutti quelle della
campagna. Nascondevansi i patriotti nelle parti più segrete delle case,
perchè il popolo gli chiamava a morte: pure più temperato in fatti che
in parole, i presi solamente imprigionava. Gli uomini quieti serravano a
furia le porte, ed attendevano trepidamente a quello che in un caso
tanto pericoloso avesse a portar la fortuna per salute, o per
esterminio. I soldati di Francia segregati erano presi: i rimanenti, non
erano più di quattrocento fanti, male in arnese, la maggior parte malati
o malaticci, a grave stento si ricoveravano nel castello, dove per
mancanza di vitto era certamente impossibile che si potessero difendere
lungo tempo. Arrivavano in questo punto i contadini, e congiuntisi coi
cittadini aggiungevano furore a furore. Alcuni fra i più ricchi, o che
temessero per se, perchè sapevano che il popolo infuriato dà ugualmente
contro gli amici e contro i nemici, e più volentieri contro chi ha
ricchezze che contro chi non ne ha, o che volessero ajutare quel moto,
mandavano sulla piazza botti di vino, pane e carni, ed altri mangiari in
quantità. In mezzo a tanto tumulto i buoni non erano uditi, i tristi
trionfavano: i villani ignoranti, forsennati, e non capaci di pesar con
giusta lance le cose, non vedendo comparire da parte alcuna soccorsi in
favore degli avversarj, davansi in preda all'allegrezza, e concependo
speranze smisurate, già facevano sicura nelle menti loro, non solo la
liberazione di Milano, ma ancora quella della Lombardìa, e di tutta
l'Italia. Arrivava a questi giorni in Pavia il generale Francese Haquin,
il quale non sapendo di quel moto, se ne viaggiava a sicurtà verso
l'alloggiamento principale di Buonaparte; nè così tosto ebbe posto il
piede dentro le mura, che minacciato nella persona, fu condotto per
forza al palazzo del comune, dove già era una banda grossa di soldati
Francesi, che disarmati ed incerti della vita o della morte se ne
stavano del tutto in balìa di quella gente furibonda. Fu Haquin nascosto
dai municipali nella parte più rimota del palazzo, e facevano ogni
sforzo per sedare quel cieco impeto, che fremeva loro intorno. Ma ogni
parola era vana, perchè il furore aveva cacciato la ragione. Finalmente
il popolo sfrenato entrava nel palazzo per forza, e trovato Haquin lo
voleva ammazzare; ma i municipali, facendogli scudo dei corpi loro, il
preservavano. Nondimeno, ferito da bajonetta in mezzo alle spalle, il
traevano per le contrade fra una calca immensa, e chi si avventava, come
bestia feroce, contro di lui con orribili minacce, e chi con gli
archibusi inarcati il voleva uccidere. Pure prevalse contro tanta furia
la virtù dei municipali, che con memorabile esempio, e degno di essere
raccontato nelle storie come caso meritevole di grandissima
commendazione, amarono meglio esporsi al morir essi, che sofferire che
avanti al cospetto loro il generale Francese morisse. Mentre alcuni si
adoperavano per la salute di Haquin, altri s'ingegnavano di salvar la
vita dei Francesi presi; nè riuscì vano il benigno intento loro. Così
non pochi Francesi, riscossi da un gravissimo pericolo, restarono
obbligati della vita alla umanità di magistrati Italiani, che privi di
armi altro mezzo non avevano per frenare un popolo fuor di se, che le
esortazioni, e l'autorità del nome loro. Bene fece poi Haquin ufficio di
gratitudine, a Buonaparte, che ritornata Pavia a sua divozione, gli
voleva far ammazzare come autori della ribellione, raccomandandogli, e
con le più instanti parole pregandolo, perdonasse a uomini già vecchi, a
uomini più abili a pregare il popolo concitato, che a concitar il
quieto, a uomini non usi a casi tanto strani, e che per una generosità
molto insigne, e con pericolo proprio, erano cagione ch'egli e più di
cencinquanta soldati Francesi superstiti pregare il potessero di dar la
vita a coloro, ai quali erano della vita obbligati. Gran conforto è
stato il nostro del poter raccontare l'atto pietoso di questo buono e
valoroso Francese in mezzo a tante ruine, a tante stragi, a tante
devastazioni, ed a tanti vicendevoli rimprocci, sempre condannabili,
perchè sempre esagerati, della perfidia Italiana, e della immanità
Francese.

Intanto si viveva con grandissimo spavento in Pavia, non già perchè vi
si temessero dai più i Francesi, avendo la rabbia tolto il lume
dell'intelletto, ma perchè tutti i buoni temevano, che quella furia, per
trovar pascolo, si voltasse improvvisamente a danno ed a sterminio della
misera città. I giorni spaventevoli, le notti più spaventevoli ancora,
ridotta quella sede nobilissima a dover perire o per furore degli amici,
o per vendetta dei nemici. Così passarono le due notti dei ventitre ai
venticinque: ma già si avvicinava l'esito lagrimevole di una forsennata
impresa, quando più la moltitudine, per la dedizione del presidio
ricoverato in castello, si credeva sicura della vittoria. Era giunto il
giorno venticinque maggio, quando udissi improvvisamente un rimbombar di
cannoni, prima di lontano, poi più da presso; e via via più
spesseggiando il romore, dava segno che qualche gran tempesta si
avvicinasse dalle parti di Binasco. Spargevano, fossero i Tedeschi; ma i
più nol credevano, ed incominciavano a trepidar dell'avvenire. I Pavesi
soprattutto stavano molto atterriti, perchè all'estremo punto i villani
non conosciuti, e di domicilio incerto, se ne sarebbero fuggiti; ma la
città, bersaglio certo ad un nemico sdegnato, sarebbe stata sola
percossa da quel nembo terribile.

Erasi già Buonaparte, lasciato Milano in guardia a' suoi, condotto a
Lodi con animo di perseguitare con la solita celerità il vinto Beaulieu,
quando gli pervennero le novelle del tumulto di Binasco e di Pavia.
Parendogli, siccom'era veramente, caso d'importanza, perchè
quest'incendj più presto si spandono che non si estinguono, tornossene
subitamente indietro, conducendo con se una squadra eletta di cavalli,
ed un battaglione di granatieri fortissimi. Giunto in Milano,
considerato che forse le turbe sollevate avrebbero mostrato ostinazione
uguale alla rabbia, o forse volendo risparmiare il sangue, si deliberava
a mandar a Pavia monsignor Visconti, arcivescovo di Milano, affinchè con
l'autorità del suo grado e delle sue parole procurasse di ridurre a
sanità quegli spiriti inveleniti. Intanto applicando l'animo a far
sicuro con la forza quello, che le esortazioni non avrebbero per
avventura potuto operare, rannodava soldati, e gli teneva pronti a
marciare contro Pavia. Infatti già marciavano; già incontrati per via i
Binaschesi, facilmente gli rompevano, facendone una grande uccisione.
Procedendo poscia contro Binasco, appiccato da diverse bande il fuoco,
l'arsero tutto: il funesto incendio indicava al mondo, che strage chiama
strage, fuoco chiama fuoco, e che male con forche, e con bastoni, e da
gente tumultuaria si resiste a bajonette, a cannoni, a battaglioni
ordinati. Rimasero lungo tempo in essere le ruine affumicate e le ceneri
accumulate dell'infelice Binasco, terribili segni a chi stava ed a chi
passava.

Erasi intanto l'arcivescovo condotto a Pavia, e fattosi al balcone del
municipale palazzo orava instantemente alle genti, che si erano
affollate per ascoltarla. Rappresentava la disfatta intiera dei
Tedeschi, la vittoria piena dei Francesi, la soggezione universale,
l'incendio di Binasco, le repubblicane schiere avvicinantisi pregne di
vendetta, Buonaparte già vicino, vincitore di tanti eserciti, e solito
piuttosto a compatire a chi s'arrende, che a perdonare a chi resiste.
Pensassero a Dio, che condanna ogni eccesso; pensassero alle mogli ed ai
figliuoli loro oramai vicini a divenir orfani dei mariti e dei padri
condotti al precipizio da un insensato furore; avessero risguardo a
quell'antichissima città, sedia di tanti artifizj preziosi, di tanti
palazzi magnifici, la quale nè munita, nè difesa da esercito guerriero,
sarebbe tosto preda di gente forestiera chiamata a vendetta da un
capitano invitto: già fumare Binasco, presto aver a fumare anche Pavia,
se più prestassero fede ad una illusione manifesta, che alle parole vere
di chi per costume, per grado e per età aveva l'ingannare più in odio,
che la morte.

Così parlava l'arcivescovo desiderosissimo di salvar la città; ma più
poteva in chi lo ascoltava un feroce inganno, che le persuasive parole.
Gridarono, non doversi dar orecchio all'arcivescovo, esser dedito ai
Francesi, esser giacobino; e così su questo andare con altre ingiurie
offendevano la maestà del dabben prelato. Adunque non rimaneva più
speranza alcuna alla desolata terra; le matte ed inferocite turbe,
accortesi oggimai che lo sperare nei Tedeschi era vano, e che i Francesi
già stavano loro addosso, chiusero ed abbarrarono le porte, ed empierono
tutto all'intorno le mura di armi e di armati. Ma ecco arrivare a
precipizio il vincitor Buonaparte, ed atterrare a suon di cannoni le mal
sicure porte. Fessi in sulle prime una tal qual difesa; ma superando fra
breve le armi buone e le genti disciplinate, abbandonavano
frettolosamente i difensori le mura, e ad una disordinata fuga si
davano. Fuggirono per diverse uscite i contadini alla campagna: si
nascondevano i cittadini per le case. Restava a vedersi quello che il
vincitor disponesse: aspettava Pavia l'ultimo eccidio.

Entrava la cavallerìa della repubblica, correva precipitosamente,
trucidava quanti incontrava: cento sollevati in questo primo
abbattimento perirono. Entrava per la Milanese porta Buonaparte, e
postovisi accanto con le artiglierìe volte contro la contrada
principale, traeva a furia dentro la città. Quivi fra il romore dei
cannoni, fra le grida dei fuggenti e dei moribondi, fra il calpestìo dei
cavalli, fra lo strepito delle case diroccanti, tra il fremere dei
soldati infiammatissimi alla ruina della terra, era uno spettacolo
spaventevole e miserando. Ma se periva chi andava per le vie, non era
salvo chi si nascondeva per le case. Ordinava Buonaparte il sacco, dava
Pavia in preda ai soldati. Come prima si sparse fra i miseri cittadini
il grido del dover andare a sacco, vi sorse tale un pianto, tale un
terrore, tale una miseria, che avrebbe dovuto aver forza di piegare a
pietà ogni cuor più duro. Ma le soldatesche, avventate di natura ed
irritate alla morte dei compagni non si ristavano, e vi commisero opere
non solo nefande in pace, ma ancora nefande in guerra. Erano in pericolo
le masserizie, erano le persone; e le persone quanto più dilicate ed
intemerate, tanto più appetite ed oltraggiate dagli sfrenati
saccheggiatori. Le stanze poco innanzi seggio sì gradito di domestica
felicità, divenivano campo di dolore e di terrore. I padri e le madri
vedevano in cospetto loro contaminate quelle vite, che con tanta cura
nodrite avevano illibate e caste; ed il minor dolore che si avessero
erano le perdute sostanze. Funesti vestigj si stampavano nei penetrali
più santi, della forestiera rabbia. Quanti nobili palazzi desolati!
quanti ricchi arredi spersi! quanti utili arnesi fracassati! ma più
periva il povero che il ricco; perciocchè perdeva questi il mobile,
piccola parte del suo avere, perdeva quello l'uniche sostanze che si
avesse. Quest'erano le primizie della libertà. Al che se per Buonaparte
si rispondesse, che il sangue de' suoi soldati trucidati, e la sicurtà
del suo esercito queste esorbitanze necessitavano, nissuno sarà per
negare ciò esser vero; ma ognuno aggiungerà dall'altro lato, che non era
stato punto necessario che si espilasse il monte di pietà, nè che
s'insultassero le persone, nè che si rubassero le campagne. Perlochè
ragion vuole, che questi atti barbari siano dagli uomini imputati alla
vera origine loro, siccome le imputa certamente il sommo Iddio, giusto
estimatore delle opere dei mortali.

Scese intanto la notte del venticinque maggio, e coperse i fatti
abbominevoli da una parte, il dolore e la disperazione dall'altra.
L'oscurità accresceva il terrore; le miserabili grida che uscivano da
luoghi reconditi e bui, facevano segno che vi si venisse ad ogni
estremo, di cui più la umanità ha ribrezzo, e terrore. Così fra mezzo ad
un confuso tramestio di voci disperate, alle minacce di chi, avuto già
molto, voleva ancora aver di vantaggio, all'andar e venire di soldati
correnti con preda, od a preda, ai lumi incerti, che di quando in quando
splendevano funestamente fra le tenebre, si trapassava quella notte
orribile. Nè pose l'alba del seguente giorno fine al pianto ed alle
ingiurie. Solo la cupidigia del rapire, che non mai si sazia, continuava
più intensa della cupidigia del contaminare, che si sazia, e se il sacco
era tuttavìa avaro, non era più lascivo. Ma la luce rendeva più
miserabile agli occhi dei risguardanti il guasto che era seguìto la
notte; potevano i padroni giudicare di vista quale e quanta fosse stata
la ruina loro. Piangevano: la soldatesca intanto od adunatasi nelle
vuotate case, od assembratasi nelle riempiute piazze con esultazioni
romorose, e con risa smoderate, e col bere, e col tracannare, e col
raccontare, e col vantare come suole, con soldatesco piglio quello che
aveva fatto, e quello che non aveva fatto, mandava fuori l'allegrezza
concetta per una immensa ingiuria vendicatrice di una immensa ingiuria.
Tal era l'universale dei soldati: ma noi non vogliamo che lo sdegno, e
la compassione da noi sentita per opere tanto enormi, ci faccia
dimenticare i pietosi uffici fatti da molti soldati Francesi in mezzo a
confusione sì fiera e sì orribile. Non pochi furono visti che abborrendo
dalla licenza data da Buonaparte, serbarono le mani immuni dall'avaro
saccheggiare; altri più oltre procedendo, fecero scudo delle persone
loro ai miserandi uomini, ed alle miserande donne, chiamate a preda od a
vituperio dai compagni loro. Sorsero risse sanguinose fra gli uni e gli
altri in sì strana contesa, pietosa ad un tempo e scelerata; ed io ho
udito raccontare, non senza lagrime di tenerezza, a fanciulle
castissime, come della illibatezza loro in sì estrema sventura state
fossero a Francesi soldati obbligate. Alcuni così operarono per buona
natura, altri tirati da compassione; poichè entrati nelle desolate case
con animo di far sacco, visto lo spavento ed il dolore degli abitatori,
si ristavano, e da infuriati nemici ad un tratto diventavano generosi
guardiani e difenditori. Nè mancarono di quelli, i quali vedendo le
donne svenute alle immagini atroci che agli occhi loro si
appresentavano, posto in obblìo il primo intento di far preda, intorno
ad esse si affaticavano per farle risensare, e riconfortarle, potendo in
loro più la compassione che l'avarizia. Altri finalmente furono visti, i
quali trasportati dall'impeto comune, e già poste a ruba le magioni
altrui se ne venivano carichi di bottino, tornarsene subitamente
indietro a far la restituzione delle rapite suppellettili, solo perchè
soccorreva loro in mente la miseria di coloro ai quali rapite le
avevano. Così, se in mezzo a tanta concitazione alcuni Francesi di
perduta natura non si rimasero nè alle preghiere nè alle grida
compassionevoli dei saccheggiati, si scoverse in altri od una bontà
intemerata, od una compassione più forte dell'ira e della cupidigia: nel
che tanto maggior lode loro si debbe, che ebbero a superar l'esempio. Nè
si dee passar sotto silenzio, che se si fece ingiuria alle robe ed alla
continenza, non si pose però mano nel sangue. Il che non oserò già dire
che mi rechi maraviglia; ma bene dirò, che mi par degno di grandissima
commendazione, perchè il soldato poteva uccidere non solo impunemente,
ma ancora utilmente. Parte anche essenziale di questo fatto fu
l'immunità data alle case dell'università, le quali furono da quel
turbine preservate, quantunque in se avessero, massimamente il museo di
storia naturale, molti capi di pregio, anche per soldati. Questo benigno
risguardo si ebbe per comandamento dei capi; e certamente le generazioni
debbono con gratitudine riconoscere Buonaparte dello aver fatto in modo
che il rispetto verso gli studj e verso i sussidj loro trovasse luogo
fra tanti sdegni. Più mirabile ancora fu la temperanza dei capi
subalterni, od anche dei gregarj medesimi, che portando rispetto al nome
di Spallanzani, e di altri professori di grido, si astennero o pregati
leggermente, od anche non pregati dal por mano nelle robe loro. Tanto è
potente il nome di scienza, e di virtù, anche negli uomini dati
all'armi, ed al sangue!

Finalmente il mezzodì del giorno ventisei, siccome era stato ordinato da
Buonaparte, pose fine al sacco. Contento il vincitore a quel che aveva
fatto, non incrudelì di soverchio contro a coloro, che presi con le armi
in mano ancora grondanti di sangue Francese, meritavano, secondo le
leggi, come le chiamano, della guerra, che i repubblicani facessero a
loro quello, che essi avevano fatto ai repubblicani. Un solo fu fatto
passar per le armi in sul primo fervore a Pavia; poi altri tre, che
portati all'ospedale, già vi stavano per le ferite avute, con mal di
morte. Raccontarono falsamente le gazzette e le storie dei tempi, che i
municipali, uomini tutti nobili, fossero stati castigati con la morte,
perchè solo furono tolti d'ufficio, e con altri cittadini di maggior
credito, in qualità di ostaggi, condotti in Antibo. Calaronsi dai
campanili le campane, disarmaronsi le popolazioni, ordinossi che la
prima terra che strepitasse, sacco, ferro, e fuoco avrebbe.

Pavia percossa da tanta tempesta, se ne stette occupata molto tempo da
uno stupore misto tuttavìa di spavento. Ma finalmente un vivere più
regolato, quantunque non fosse senza molestia, le maniere piacevoli dei
Francesi, soprattutto la mansuetudine di Haquin fecero di modo, che
succedendo la sicurezza al terrore, ognuno tornasse all'opere consuete.
Cominciavano intanto i Pavesi ad addomesticarsi con quei soldati, che
avevano creduto tanto terribili per fama, e pruovato vieppiù terribili
per atto. Siccome poi il primo e principale ornamento di Pavia era
l'università, così il nuovo reggimento poneva cura, che ed ella si
aprisse, ed i professori si accarezzassero. Secondavano il buon volere
di chi governava i Francesi medesimi, particolarmente quelli, che non
nuovi essendo nelle scienze e nelle lettere, onoravano e con ogni gentil
modo accarezzavano Spallanzani, Scarpa, Volta, Mascheroni, Presciani,
Brugnatelli, ed altri celebrati uomini, lume e splendore d'Italia. Fra
il romore dell'armi sorgeva l'università di Pavia, e l'opera più bella
di Giuseppe II imperatore era fomentata ed ajutata da coloro, che
avevano cacciato i suoi successori da quelle loro antiche possessioni.
Solo dispiacque la elezione procurata e fatta di Rasori alla carica di
professore, perchè camminava, come giovane, con soverchio affetto nelle
nuove cose, e quei professori, uomini gravi, prudenti e pratichi del
mondo, amavano meglio chi si mostrava inclinato al conservare uno stato
già pruovato, di coloro ai quali piacevano innovazioni d'effetto
incerto.

Buonaparte, posato il moto di Pavia, che aveva interrotto i suoi
pensieri, s'indirizzava di nuovo a colorire gli ultimi suoi disegni
contro Beaulieu, che, come già fu per noi narrato, alloggiava con le
reliquie delle sue genti sulla riva sinistra del Mincio, per guisa che
essendo padrone dei ponti di Rivalta, di Goito e di Borghetto, aveva
facilmente accesso sulla destra. Ora si avvicinavano gli estremi tempi
della repubblica Veneziana. La tempesta di guerra, stata finora lontana
da' suoi territorj, doveva fra breve scagliarvisi, e due nemici
adiratissimi l'uno contro l'altro erano pronti a combattervi battaglie,
che ogni cosa presagiva aver a riuscire ostinate e micidiali. Vedeva il
senato, che la terraferma quieta allora da ogni perturbazione, sarebbe
presto divenuta sedia di guerra, perchè sapeva, che i Francesi si erano
risoluti ad andar ad assalire il loro nemico, dovunque il trovassero.
Impossibile era il prevedere quali avessero ad essere precisamente gli
effetti del duro contrasto, che sulle terre Venete si preparava, ma
certo era, che avrebbe portato con se accidenti di somma pernicie,
perchè non più si trattava del semplice passo di un esercito che va ad
altro destino, e che non avendo alcun timore, non occupa con stanze
stabili le terre grosse, nè i luoghi forti; ma bene si era giunto a tale
che ambe le parti avendo a combattere fra di loro, avrebbero l'una e
l'altra per primo pensiero il procacciarsi i proprj vantaggi, anche a
pregiudizio della neutralità Veneziana; perciocchè la salute propria, e
la necessità di vincere sono più forti del rispetto, che si dee portare
alla dignità ed ai diritti altrui.

Non avevano pretermesso i pubblici rappresentanti di Brescia e di
Bergamo, principalmente quest'ultimo, cittadino zelantissimo,
d'informare diligentemente il governo di quanto accadeva sui confini; e
del pericolo che ogni giorno si faceva più grave: ma le instanze loro
restarono senza frutto, perchè ed il tempo mancava, ed i partigiani
della neutralità disarmata tuttavia prevalevano nelle consulte della
repubblica. Ma stringendo ora il tempo, e desiderando il senato, che in
un caso di tanta, anzi di totale importanza, le cose di terraferma
fossero rette con unità di consiglj aveva tratto a provveditor generale
in essa Niccolò Foscarini, stato ambasciadore a Costantinopoli, uomo
amatore della sua patria e di sana mente, ma di poco animo, e certamente
non atto a sostenere tanto peso; del che diè tosto segno, perchè
nell'ingresso medesimo della sua carica già si mostrava pieno di
spaventi, e di pensieri sinistri. Sperava il senato che Foscarini
avrebbe potuto con la sua destrezza intrattenere convenevolmente i due
capi nemici, e dimostrando loro la sincerità della repubblica, ottenere
che inferissero il minor male che possibil fosse, a quelle terre
innocenti. Confidava altresì che i popoli della terraferma, vedendo in
una persona sola un tanto grado e tanta autorità, si confermerebbero
vieppiù nella divozion loro verso la repubblica; perchè il mandare un
provveditor a posta, affinchè vigilasse sulla salute loro, era
testimonio che la repubblica non gli abbandonava. Diessi, come
moderatore a Foscarini, il conte Rocco San-Fermo, con quale prudenza non
si vede, perchè San-Fermo parteggiava piuttosto pei Francesi, ed era in
cattivo concetto presso ai Tedeschi per essere stata la sua casa in
Basilea il ritrovo comune dei ministri di Prussia, di Spagna e di
Francia, quando negoziavano fra di loro la pace. Avuto così grave
mandato, se ne veniva il provveditor generale a fermar le sue stanze in
Verona, città grossa, posta sul fiume Adige, e vicina ai luoghi dove
aveva primieramente a scoppiare quel nembo di guerra. L'accoglievano i
Veronesi molto volentieri, e gli fecero allegrezze, confidando che la
sua presenza avesse pure ad operar qualche frutto a salute loro. Ma non
conoscevano i tempi: il senato medesimo non gli conosceva: perchè lo
sperare in tanta sfrenatezza di principj politici, ed in un affare in
cui dalle due parti vi andava tutta la fortuna dello stato, che si
sarebbe portato rispetto al retto ed all'onesto, e che un magistrato
privo di armi potesse fare alcun frutto, era fondamento del tutto vano.
Bene il predicava il procurator Pesaro, armi chiedendo ed armati; ma
impedirono così salutifero consiglio le fascinazioni della parte
avversaria, ed abbandonossi inerme la repubblica nella fede di coloro,
che non ne avevano.

Ripigliando ora il filo delle imprese di Buonaparte, era suo pensiero,
per rompere le difese del Mincio, di dar sospetto a Beaulieu, ch'egli
volesse, correndo per la occidentale sponda del lago di Garda, occupare
Riva, e quindi gettarsi a Roveredo, terra posta sulla strada, che
dall'Italia porta al Tirolo. Perlochè, passato l'Olio ed il Mela, poneva
gli alloggiamenti in Brescia, donde ad arte faceva correre le sue genti
più leggieri verso Desenzano; anzi procedendo più oltre, mandava una
grossa banda, condotta da Rusca, fino a Salò, terra a mezzo lago sulla
sua destra sponda. Per nutrire vieppiù nel nemico la falsa credenza, che
sua sola intenzione fosse di sprolungarsi sulla sinistra per correre
verso le parti superiori del lago col fine suddetto di mozzar la strada
agli Austriaci per al Tirolo, aveva tirato sul centro e sulla destra le
sue genti indietro per guisa, che in vece di star minacciose sulla
destra del Mincio, si erano fermate alcune miglia lontano dal fiume
nelle terre di Montechiaro, Solfarino, Gafoldo e Mariana, e le teneva
quiete negli alloggiamenti loro.

Era Brescia possessione dei Veneziani. Però volendo Buonaparte
giustificare questo atto del tutto ostile verso la repubblica, perchè
gli Austriaci avevano passato pei territorj Veneti, ma non occupato le
terre grosse e murate, mandava fuori da Brescia il dì ventinove di
maggio un bando, promettitore, secondo il solito, di quello che non
aveva in animo di attenere, avere, diceva, l'esercito Francese superato
ostacoli difficilissimi per venire a torre il grave giogo dell'Austria
superba dal collo della più bella parte d'Europa: vittoria, e giustizia
congiunte avere compito il suo intento; le reliquie del nemico essersi
ritratte oltre Mincio; passare, a fine di seguitarle, i Francesi per le
terre della Veneziana repubblica; ma non essere per dimenticare l'antica
amicizia, da cui erano le due repubbliche congiunte; non dovere il
popolo avere timore alcuno; rispetterebbesi la religione, il governo, i
costumi, le proprietà; pagherebbesi in contanti quanto fosse richiesto;
pregare i magistrati ed i preti, informassero di questi suoi sentimenti
i popoli, affinchè una confidenza reciproca confermasse quell'amicizia,
che da sì lungo tempo aveva congiunto due nazioni fedeli nell'onore,
fedeli nella vittoria. A questo modo Buonaparte, il dì ventinove di
maggio del novantasei, chiamava amica di Francia quella repubblica, che
il direttorio, e Buonaparte medesimo già avevano accusato, come di gran
reità, dello aver dato ricovero al conte di Lilla; qualificava fedele
nell'onore quella nazione, che già avevano accagionato di aver dato il
passo alle genti Tedesche. La forza della verità operava da un lato, la
cupidigia del rapire e del distruggere dall'altro.

Come prima Beaulieu ebbe avviso, avere i repubblicani occupato Brescia,
valendosi del pretesto, pose presidio in Peschiera, fortezza Veneziana
situata all'origine dell'emissario del lago di Garda, e che altro non è,
se non il fiume Mincio. Temeva, che Buonaparte non portasse più rispetto
a Peschiera che a Brescia, ed era la prima, se fosse stata bene munita,
principale difesa del passo del fiume. Era Peschiera piazza forte, ma il
senato, o, per meglio dire, i Savj, persistendo in quella loro eccessiva
neutralità, nè sospettando di un turbine tanto impetuoso, l'avevano
lasciata senza difesa. Solo sessanta invalidi la presidiavano: aveva
bene ottanta cannoni, ma senza carretti, e per munizioni, cento libbre
di polvere, ma cattiva; fortificazioni in rovina, ponti levatoj
impossibili a levarsi, difese esteriori senza palizzate, strada coperta
ingombra d'alberi, non una bandiera da rizzarsi sulle mura per far segno
a qual sovrano la fortezza appartenesse. Bene aveva il colonnello
Carrera, comandante, rappresentato al provveditor generale la condizione
della piazza, domandato soldati, armi e munizioni, avvertito il pericolo
dell'indifesa fortezza in tanta vicinanza di soldati nemici. Ma
Foscarini, che aveva più paura del difendersi, che del non difendersi,
aveva trasandato le domande del comandante. La quale eccessiva
continenza gli fu poi acerbamente rimproverata da coloro, in favor dei
quali ei l'aveva usata, perciocchè Buonaparte affermava, che se il
provveditor generale avesse mandato solamente due mila soldati da Verona
a Peschiera, sarebbe stata la piazza preservata; il che era vero: ma se
Foscarini non l'aveva fatto, ciò era stato per non offendere il capitano
Francese, non per compiacere al capitano Tedesco.

Occupatasi Peschiera dagli Alemanni, vi fecero a molta fretta quelle
fortificazioni che per la brevità del tempo poterono, rassettando i
bastioni e le altre difese cadute in rovina per la vetustà. Intanto
Buonaparte, sicuro di aver ingannato il nemico con dargli concetto che
volesse spingersi verso la punta superiore del lago, si apparecchiava a
mettere ad esecuzione il suo disegno. Era questo di sforzare il passo
del Mincio a Borghetto. Non era stato il generale Austriaco senza
sospetto, quantunque per le dimostrazioni del suo avversario avesse
ritirato parte delle sue genti ai luoghi superiori, che il vero pensiero
di Buonaparte fosse di assaltarlo a Borghetto. Però aveva munito il
ponte con le opportune difese, avendo ordinato che quattromila soldati
eletti si trincerassero sulla destra alla bocca del ponte, e che sulla
sponda medesima diciotto centinaja di cavalli stessero pronti a spazzare
all'intorno la campagna, ed a calpestare chi s'accostasse. Il resto
delle genti alloggiava sulla sinistra accosto al ponte per accorrere in
ajuto della vanguardia, ove pericolasse. Muovevansi improvvisamente la
mattina i repubblicani da Castiglione, Capriana, Volta e s'indirizzavano
al ponte di Borghetto. Successe una battaglia forte, perchè gli
Austriaci già tante volte vinti, non si erano perduti d'animo, anzi
valorosamente combattendo sostenevano l'impeto dei Francesi. Restavano
superiori sulla prima giunta, perchè non essendo ancora arrivate tutte
le genti di Francia, che dovevano dar dentro, la vanguardia, che prima
aveva ingaggiato la battaglia, fortemente pressata dalla cavallerìa
Tedesca, cominciava a crollare ed a ritirarsi. Ma sopraggiungendo
squadroni freschi, massimamente cavalli ed artiglierìe, furono gli
Austriaci risospinti, nè potendo più resistere alla moltitudine che gli
assaltava virilmente da tutte le parti, abbandonata del tutto la destra
del fiume, si ricoverarono sulla sinistra. Guastarono un arco del ponte,
acciocchè il nemico non gli potesse seguitare. Qui succedeva un tirar di
cannoni molto fiero da una parte e dall'altra del fiume, ma senza
frutto, perchè nè i Francesi potevano passare per la natura del ponte,
nè i Tedeschi si volevano ritirare. Ma erano le battaglie dei Francesi
di quei tempi più che d'uomini, e con più costanza e' le sostennero che
i loro antichi. Ed ecco veramente che il generale Gardanne, postosi a
guida di una mano di soldati coraggiosissimi, si metteva in fiume, non
curando nè la profondità di lui, perciocchè l'acqua gli arrivava insino
a mezzo petto, nè la tempesta delle palle che dall'opposta riva si
scagliavano: già varcava, ed alla sinistra sponda si avvicinava. A tanta
audacia il timore occupava gli Austriaci; si ricordarono del fatto di
Lodi, rallentarono le difese, fu fatto abilità ai repubblicani, non solo
di passare a guado, ma ancora di racconciare il ponte. La qual cosa
diede la vittoria compita ai Francesi: e come l'ebbero, così l'usarono;
perchè avendo passato, si davano a perseguitar l'inimico, sì per
romperlo intieramente, e sì per impedire, se possibil fosse, che
gittasse un presidio dentro Mantova, fortezza di tanta importanza. Ma
Buonaparte, che sapeva bene e compiutamente far le cose sue, per tagliar
la strada al nemico verso il Tirolo, aveva celeremente spedito Augereau
contro Peschiera, comandandogli che s'impadronisse a qualunque costo
della fortezza, e corresse a Castelnuovo ed a Verona. Così
impossibilitati a ricoverarsi in Mantova ed a ritirarsi in Tirolo,
gl'imperiali sarebbero stati in gravissimo pericolo. Beaulieu, che aveva
pe' suoi corridori avuto avviso dell'intenzione del nemico, conoscendo
che poichè i repubblicani avevano passato il Mincio, non poteva più
avere speranza di resistere, aveva del tutto applicato l'animo al
ritirarsi ai passi forti del Tirolo; nè per lui si poteva indugiare,
perchè il tempo stringeva. Laonde, introdotto in Mantova un presidio di
dodici mila soldati con molte munizioni sì da bocca che da guerra,
s'incamminava con presti passi alla volta di Verona. Gli convenne ancor
fare, per dar tempo a' suoi di raccorsi, una testa grossa, e sostenere
una stretta battaglia tra Valleggio e Villafranca, sulla sponda di un
canale largo e profondo, che congiunge le acque del Mincio con quelle
del Tartaro. Infatti mentre si combatteva a riva del canale, Beaulieu
faceva spacciare prestamente Peschiera e Castelnuovo, e per tal modo,
raccolto in uno tutto l'esercito, si difilava velocemente, avendo la
notte interrotto la battaglia del canale verso l'Adige: quindi passato
questo fiume a Verona, guadagnava i luoghi sicuri del Tirolo. Augereau
trionfante e minaccioso entrava nell'abbandonata Peschiera.

Questa fu la conclusione della guerra fatta da Beaulieu in Italia, da
cui si rende manifesto, che se le armi Francesi di tanto riuscirono
superiori alle sue, debbesi, non a mancanza di valore nei soldati
dell'imperatore attribuire, ma bensì all'arte ed all'astuzia militare,
per cui il giovane generale di Francia di sì gran lunga superò il
vecchio generale d'Alemagna. Del resto fu Beaulieu capitano pratico e
risoluto, e la perdita della battaglia di Montenotte, che aperse i passi
d'Italia ai Francesi, hassi unicamente a riconoscere da un accidente
straordinario; le disposizioni prese da lui innanzi, e durante il fatto
furono per ogni guisa eccellenti, e senza l'impensato intoppo di Rampon,
è verisimile che la fortuna si sarebbe scoperta favorevole a Beaulieu
piuttosto che a Buonaparte. Certamente per poco stette, che il cattivo
consiglio di quest'ultimo, nel quale ebbe anche contrarj i suoi migliori
generali, dello aver corso a Voltri e fortificato debolmente Montenotte,
non fosse cagione della sconfitta dei repubblicani.

S'incominciavano intanto a manifestare i maligni segni di quel veleno,
che il direttorio e Buonaparte nutrivano contro la repubblica di
Venezia, meno forse per odio che per utile; il che peraltro è più
odioso. Due erano i principali fini a cui tendevano, dei quali uno
accidentale e temporaneo, l'altro da lungo tempo premeditato e perpetuo.
Si conteneva il primo in questo, che l'esercito acquistasse per se tutti
i mezzi di perseguitar l'inimico e d'impedire il suo ritorno. Era il
secondo di turbare lo stato quieto della repubblica Veneta, perchè pel
presente si aprissero le occasioni di vivervi a discrezione, e per
l'avvenire sorgessero pretesti per darla in preda, secondochè pei tempi
si convenisse, a chi l'accetterebbe, come prezzo di pace con la Francia.
All'uno ed all'altro fine conduceva acconciamente l'occupazione di
Verona, perchè il suo sito, dove sono tre punti, è padrone del passo
dell'Adige, ed è a chi scende dall'Alpi Rezie, principale impedimento a
superarsi. Da un'altra parte l'acquisto di una piazza tanto principale
non poteva farsi dai Francesi senza un grande sollevamento d'animi in
quelle provincie.

Adunque al fine d'impossessarsi di Verona indirizzò, dopo la vittoria di
Borghetto e la presa di Peschiera, Buonaparte i suoi pensieri: e però,
siccome quegli che era maestro perfetto d'inganni, incominciò a levare
un romore grandissimo, e ad imperversare sclamando, che Venezia per aver
dato ricovero ne' suoi stati al conte di Lilla, si era scoperta nemica
alla Francia, e che l'aver lasciato occupare Peschiera dagl'imperiali
dimostrava la parzialità del governo Veneto verso di loro. E così
tempestando, e moltiplicando ogni ora più nello sdegno e nelle minacce,
affermava volersene vendicare. Di tratto in tratto prorompeva anzi con
dire, che non sapeva quello che il tenesse, che non ardesse da capo in
fondo Verona, città, soggiungeva, tanto temeraria, che si era creduta
capitale dell'impero Francese. In questo alludeva al soggiorno fattovi
dal conte di Lilla, pretendente alla corona di Francia. La quale
intemperanza ed assurdità di Buonaparte, sebbene sia raccontata come se
fosse un giojello da alcuni scrittori di storie dei nostri tempi, ai
quali più piacciono le giattanze di lui che la verità e la ragione, non
so se sia o più indegna del grado del capo di un esercito grande, o più
ridicola in se stessa; perchè, la Dio mercè, non fu mai nessuno in
Verona, nemmeno credo, i matti, se qualcuno ve n'era, che abbia creduto
che la città loro fosse diventata capitale dell'impero Francese. Solo
credettero aver fatto un'opera pietosa, coll'aver dato ricovero dentro
le loro mura ad un principe perseguitato ed infelice.

Quanto al fatto di Peschiera, da quello che abbiam narrato di sopra si
può giudicare, se posciachè i Veneziani, per non dar sospetto ai due
nemici, massime ai Francesi, non avevano voluto munire quella fortezza,
fosse la medesima difendevole, e se potessero impedire in un caso tanto
improvviso, che i Tedeschi vi entrassero; e poichè Buonaparte si
lamentava di questo fatto, saria bene a sapersi, se Peschiera in quello
stato in cui era, quando i Tedeschi l'occuparono, più fosse fortezza,
che Crema, o Brescia, quando furono occupate dal capitano di Francia.
Bene sapeva egli che cosa vi fosse in fondo di tutto questo, stantechè
scriveva al direttorio il dì sette giugno, che la verità dell'affare di
Peschiera era, che Beaulieu aveva vituperosamente ingannato i Veneziani,
avendo loro solamente domandato il passo per cinquanta soldati, e che
con questo pretesto si era impadronito della terra. Ma il vero od il
falso non arrestavano Buonaparte, e queste querele faceva in primo luogo
per accennare, come abbiamo detto, a Verona, nella quale, per esser
munita di tre fortezze ed assicurata da una grossa banda di Schiavoni,
non poteva entrar di queto senza il consenso dei Veneziani; in secondo
luogo per fare dar denaro a Venezia, conciossiachè scriveva egli al
direttorio il dì suddetto in proposito di questo medesimo fatto di
Peschiera, a bella posta avere aperto questa rottura, perchè se
volessero cavar cinque o sei milioni da Venezia, sì il potessero fare.
Così ad una brutta sete dell'oro soggettava il capitano repubblicano la
verità, il giusto e l'onesto.

Gl'imperversamenti e le minacce di Buonaparte pervennero alle orecchie
del provveditor generale Foscarini, che le udì con grandissimo terrore.
E però per dare al generale repubblicano le convenienti giustificazioni,
che dalla sua bocca propria, e non da quella d'altrui voleva udire, si
mise in viaggio col segretario San Fermo per andarlo a visitare in
Peschiera. Giunto al cospetto del giovane vincitore, e ristrettosi con
esso lui e con Berthier, che è da lodarsi per la umanità mostrata in
tutte queste occorrenze, se però non era un concerto alla soldatesca tra
lui e Buonaparte, protestava ed asseverava, avere sempre la repubblica
Veneziana, ed in ogni accidente seguitato i principj della più illibata
neutralità. Rispondeva minacciosamente Buonaparte, che non voleva esser
convinto, ma bensì intimorire, che male aveva corrisposto Venezia
all'amicizia della Francia, che i fatti erano diversi assai dalle
parole, che per tradimento avevano i Veneziani lasciato occupar dai
Tedeschi Peschiera; il che era stato cagione ch'egli avesse perduto mila
e cinquecento soldati, il cui sangue chiamava vendetta; che la
neutralità voleva che si resistesse agli Austriaci; che se i Veneziani
non bastassero, sarebbe egli accorso; che doveva la repubblica con le
sue galere vietar loro il passo pel mare e pei fiumi; che insomma erano
i Veneziani amici stretti degli Austriaci. Quindi trascorrendo dalle
minacce alla barbarie, rimproverava con asprissime parole ai Veneziani
l'aver dato asilo negli stati loro ai fuorusciti francesi, ed al conte
di Lilla, nemico principale della repubblica di Francia; procedendo
finalmente dalla crudeltà alle menzogne, sclamava, che prima del suo
partire aveva avuto comandamento dal direttorio di abbruciar Verona, e
che l'abbrucierebbe; che già contro di lei marciava con cannoni e mortai
Massena, che già forse le artiglierìe di Francia la fulminavano, e che
già forse ardeva; che tal era il castigo che i repubblicani davano pel
ricoverato conte di Lilla; che aspettava fra sette giorni risposta da
Parigi per dichiarar la guerra formalmente al senato; che Peschiera era
sua, perchè conquistata contro gli Austriaci; che di tutte queste cose
aveva informato il ministro di Francia in Venezia, quantunque,
aggiungeva, queste comunicazioni diplomatiche tenesse in poco conto,
acciocchè il senato ne ragguagliasse. Così Buonaparte, che sapeva di
certo, e lo scrisse al direttorio, che per fraude, e contro la volontà
dei Veneziani erano gli Austriaci entrati in possessione di Peschiera,
questo fatto attribuiva a tradimento dei Veneziani.

Spaventato in tale modo l'animo del provveditore, stette Buonaparte un
poco sopra di se; poscia, come se alquanto si fosse mitigato, soggiunse,
che della guerra e di Peschiera aspetterebbe nuovi comandamenti dal
direttorio; sospenderebbe per un giorno il corso a Massena, ma il
seguente s'appresenterebbe alle mura di Verona; che se quietamente vi
fosse accettato e lasciato occupar i posti da' suoi soldati, manterrebbe
salva la città, ed avrebbero i Veneti la custodia delle porte, i
magistrati il governo dello stato; ma che se gli fosse contrastato
l'ingresso, sarebbe Verona inesorabilmente arsa e distrutta.

Queste arti usava Buonaparte il dì trentuno maggio per ottenere
pacificamente il possesso di Verona. Dal che si vede qual fede prestar
si debba al suo manifesto dato da Brescia il dì ventinove del mese
medesimo, e quale fosse la sincerità delle sue promesse. Così quella
repubblica di Venezia, che due giorni prima era stata chiamata amica
della Francese, e dichiarata aver sempre camminato nelle vie dell'onore,
era il dì trentuno del mese medesimo divenuta, e già da lungo tempo, non
solo infedele, ma perfida e nemica alla Francia, ed il direttorio aveva
comandato a Buonaparte, che ostilmente contro una delle città più
eminenti del suo dominio e di tutta Italia corresse. Certamente non era
questo un procedere degno di un generale di una nazione civile, e che ha
nel nemico in odio più la perfidia che la guerra. Tale sarà il giudizio
che ne faranno le generazioni sì presenti che future, in cui la virtù
sarà sempre più potente che il vizio.

Da questa insidia, e da queste minacce si rendeva chiaro, quali
dovessero essere le deliberazioni del provveditor Veneto; posciachè,
prescindendo anche dagl'indegni oltraggi, quel dire di voler arder sul
fatto una città nobilissima del territorio Veneto, quell'affermare che
fra sette giorni poteva venir caso ch'ei dichiarasse formalmente la
guerra a Venezia, della verità o falsità della quale affermazione non
poteva a niun modo il provveditore giudicare, non solo rendevano giusta,
ma ancora necessaria una subita presa di armi dal canto dei Veneziani.
Quello era il momento fatale della Veneziana repubblica, quello il
momento fatale d'Italia e del mondo; e se Foscarini avesse avuto l'animo
e la virtù di Piero Capponi, non piangerebbe Venezia il suo perduto
dominio, non piangerebbe Italia il principale suo ornamento, non
piangerebbe il mondo tante vite infelicemente sparse per fondare il
dispotismo di un capitano barbaro. Che se Foscarini non aveva questo
mandato dal senato, l'aveva dal cielo, favoreggiatore delle cause pie, e
nemico dei tiranni, l'aveva dalla sua nobil patria, l'aveva dal
consentimento di tutti i buoni gonfi di sdegno all'aspetto di sì inudita
empietà. Non con le umili protestazioni, non col privar Verona delle sue
difese doveva Foscarini rispondere a Buonaparte, ma con un suonar di
campana a martello continuo, con un predicar alto di preti contro i
conculcatori della sua innocente patria, con un dar armi in mano a
uomini, a donne, a fanciulli, con un fracasso di cannoni incessabile
dalle lagune all'Adige, dalle bocche del Timavo all'emissario di Lecco.
Certamente in un moto tanto universale molte vite sarebbero mancate,
molte città distrutte, Verona forse data alle fiamme, ma la repubblica
fora stata salva. Forse alcuni sentiranno raccapriccio all'udir
rammentare di queste battaglie di popoli. Pure le usarono contro i
Francesi gli Austriaci, sebbene non prosperamente, nell'ottocentonove, e
furono lodati: le usarono contro i Francesi medesimi prosperamente gli
Spagnuoli nell'ottocentodieci, i Prussiani nell'ottocentotredici, e
furono lodati; le vollero usare i Francesi contro gli Europei
nell'ottocentoquindici, e se non furono lodati, non furono neanco
biasimati. Ora non si vede perchè non sarebbe stato lodevole ai
Veneziani di usarle: che se gli Austriaci, gli Spagnuoli, i Prussiani,
ed i Francesi hanno qualche privilegio, quando ne va la indipendenza,
anzi l'essere, od il non essere dello stato, di difendersi a stormo,
sarìa bene che il mostrassero, affinchè gl'Italiani si acquetino a tanto
diseredamento.

So che alcuni diranno, che il governo di Venezia era cattivo; ma si
risponderà dagli uomini savj, che non tocca ai forestieri il giudicare
della natura del governo, e meno ancora il correggerla; nè so se muova
più a sdegno che a compassione il pensare, che queste querele
dottoresche sulla mala natura del governo Veneto vengono principalmente
da quelli, che hanno trovato ottimo il governo del direttorio, che
voleva far tagliar la testa ai naufragati, e quello di Buonaparte, che
teneva prigioni per corso d'anni, ed anche in vita senza forma di
processo gl'innocenti. Fatto sta, che poichè si voleva rendere i popoli
Veneziani servi dei forestieri, e' bisognava con risoluzione magnanima
fare, che i popoli Veneziani si salvassero da se; ma Niccolò Foscarini,
in vece di gridar campane, come Piero Capponi, corse, pieno di paura, a
Verona, e diede opera che gli Schiavoni, nei quali consisteva la
principale difesa, l'abbandonassero, e che così i magistrati come i
cittadini ricevessero pacificamente i soldati di Buonaparte. Il non aver
usato il rimedio dei popoli non solo fu fatale per l'effetto, ma fu
anche inutile per la fama; imperciocchè ed i partigiani e gli storici
pubblicarono a quei tempi, e tuttavìa pubblicano, sebbene bugiardamente,
ma per giustificare la sceleraggine commessa contro Venezia, che se
Venezia non fece, volle fare lo stormo contro i Francesi, già prima che
succedesse la sollevazione di Verona del novantasette, che racconteremo
a suo luogo. La qual cosa se fosse tanto vera, quanto veramente è falsa,
non si sa che si volesse significare il manifesto di Brescia. So che
dagli adulatori di Buonaparte viene, sebbene con la solita falsità,
accagionato di aver macchinato questo stormo Alessandro Ottolini,
podestà di Bergamo a quei tempi, uomo meritevole di ogni lode per la
fedeltà e la sincerità sua verso la patria; ma egli solamente
s'ingegnava di mantenere le popolazioni Bergamasche affezionate al nome
Veneziano; e se quando s'impadronirono i Francesi di Verona, divenne
Ottolini più vigilante e più attivo, e fece opera che le popolazioni si
ordinassero, il fece perchè le minacce ed i fatti di guerra del capitano
del direttorio a ciò lo sforzarono. Quell'ordinarsi accennava, non un
voler nuocere altrui, ma un impedire che altri nuocesse a lui, e se
Ottolini si armava, avrebbe fatto meglio l'armarsi molto più. Certamente
avrebbe egli mancato del suo dovere verso la patria, se in tanto romore
di guerra, non solo imminente, ma presente negli stati di Venezia, non
avesse procurato di serbarsi padrone di se medesimo, e capace di
mantenere con buoni ordinamenti salva la provincia commessa alla sua
fede rispetto ai due nemici, che venivano a rapire le sostanze
Veneziane, e ad ammazzarsi tra di loro sulle terre della repubblica. Ma
nei tempi scorretti che abbiamo veduto, fu costume il chiamar traditori,
ed il perseguitare con ogni sorte di pubblico improperio coloro, che più
sono stati fedeli alle loro patrie, come se fosse stato debito loro il
servire piuttosto a Buonaparte nemico, che ai principi proprj ed alla
patria, ed a quanto ha la patria in se di caro e di giocondo. Così fu
infamata la virtù di Alessandro Ottolini e di Francesco Pesaro in
Italia, di Stadion in Austria, di Stein in Prussia: così anche furono
condotti a morte Palmer di Baviera, Hofer di Tirolo: così finalmente i
magnanimi Spagnuoli furono chiamati col nome di briganti. Queste cose
chi generoso scrittore fosse, dovrebbe con disdegnosa e riprenditrice
penna altamente dannare, non cercar di scusare, ora con le parole ed ora
col silenzio, l'inganno, l'ingiustizia, e la tirannide.

Come prima si sparse in Verona, per la venuta del Foscarini, che i
Francesi vi sarebbero entrati per alloggiarvi, vi nacque nelle persone
di ogni condizione e grado uno spavento tale, che pareva che la città
avesse ad andare a rovina. Più temevano i nobili che i popolani, perchè
sapevano che i repubblicani gli perseguitavano. Il popolo raccolto in
gran moltitudine sulle piazze e per le contrade, pieno di afflizione e
di terrore accusava la debolezza di Foscarini, e le perdute sorti della
repubblica. Lo stare pareva loro pericoloso, l'andarsene misero. Pure il
pericolo presente prevaleva, e la maggior parte fuggivano. Fu veduta in
un subito la strada da Verona a Venezia impedita da un lungo ingombro di
carrozze, di carri e di carrette, che le atterrite famiglie
trasportavano con quelle suppellettili, che in tanta affoltata avevano a
molta fretta potuto raccorre. Facevano miserabile spettacolo le donne
coi fanciulli loro in braccio od a mano, che piangendo abbandonavano una
sede gradita per amenità di sito, graditissima per una lunga stanza. Nè
minor confusione era sull'Adige fiume; perchè insistevano i fuggiaschi
occupati nel caricare sulle navi a tutta pressa le masserizie più
preziose dei ricchi, e gli arnesi più necessarj dei poveri: navigavano
intanto a seconda per andar a cercare in lidi più bassi, od oltre le
acque del mare terre non ancora percosse dalla furia della guerra.

Entrarono il dì primo giugno i Francesi in Verona. Quivi Buonaparte
lodava l'aspetto nobile della città, i magnifici palazzi, le spaziose
piazze, i tempj, le pitture, insomma ogni cosa, e più di tutto, per
indurre opinione ch'egli elevasse l'animo alla grandezza Romana,
l'Arena, opera veramente mirabile dei Romani antichi. Si rendevano anche
padroni di Legnago e della Chiusa. A Verona non solo occuparono i ponti,
ma ancora le porte e le fortificazioni. Così si verificava, secondo il
solito, la promessa di Buonaparte del voler solo occupare i ponti. Al
medesimo modo, pure secondo il solito, mantenne le promissioni da lui
fatte nel manifesto di Brescia del voler pagare in contanti tutto ch'ei
richiedesse in servigio dei soldati; imperciocchè essendosi sparsi nelle
campagne testè felici del Bergamasco, del Bresciano, del Cremasco e del
Veronese, vi facevano tolte incredibili, che, non che si pagassero, non
si registravano; seguivano mali tratti e scherni ancor peggiori; nè le
cose rapite bastavano od erano d'alcun frutto, perchè si dissipavano con
quella prestezza medesima, con cui si rapivano. Quindi era desolato il
paese, nè abbondante l'esercito, nè mai si fece un dissipare di quanto
alla umana generazione è necessario, così grave e così stolto, come in
questa terribil guerra si fece. I popoli intanto vessati in molte forme,
e cadendo da una lunga agiatezza in improvvisa miseria, entravano in
grandissimo sdegno, e si preparavano le occasioni a futuri mali ancor
più gravi.

A questo tempo si udirono le novelle della dedizione del castello di
Milano; il comandante austriaco Lamy, perduta per le vittorie di
Buonaparte ogni speranza di soccorso, si arrese a patti il dì ventinove
giugno, salve le robe, e le persone, eccettuati solo i fuorusciti
Francesi, che dovevano essere consegnati ai repubblicani. Trovarono
dentro la fortezza cencinquanta cannoni grossi, sei mila fucili, polvere
e palle in proporzione, con molto bestiame vivo. Fu questo acquisto di
grande importanza ai Francesi, perchè era il castello come un freno ai
Milanesi, e molto assicurava le spalle dei repubblicani. Per
solennizzare questa vittoria, si fecero molte feste, balli e conviti,
dai repubblicani Francesi meritamente, dai repubblicani Italiani per
imitazione.

La ruina sotto dolci parole si propagava in altre parti d'Italia; perchè
trovandosi Buonaparte, per le vittorie di Lodi e di Borghetto, e così
per la ritirata di Beaulieu alle fauci del Tirolo, sicuro alle spalle e
sul sinistro fianco, voltò l'animo ad allargarsi sul destro; quivi
ricche e fertili terre l'allettavano. Restavano oltre a ciò a domarsi il
papa, ed il re di Napoli, e ad espilare il porto di Livorno. Per la qual
cosa, spingendo avanti le sue genti, dopo l'occupazione di Modena,
s'incamminava alla volta di Bologna, città, forse più di ogni altra
d'Italia, piena d'uomini forti e generosi, e che conoscendo bene la
libertà, non la misurava nè dalla licenza nè dal servaggio forestiero.

Aveva il senato di Bologna anticonosciuto, che per la vittoria di Lodi
diveniva il generale Francese signore di tutta la Lombardìa, quanto ella
si distende dall'Alpi agli Apennini. Però desiderando di preservare il
Bolognese, e massimamente la capitale, dalle calamità che accompagnano
la guerra, aveva a molta fretta, dopo di aver creato un'arrota d'uomini
eletti con autorità straordinaria, mandato a Milano i senatori Caprara e
Malvasia coll'avvocato Pistorini, acciò veduto il generalissimo, il
pregassero di aver per raccomandata la patria loro. Al tempo medesimo il
sommo pontefice, spaventato dall'aspetto delle cose, siccome quegli, che
nell'approssimarsi dei repubblicani vedeva non solo la ruina del suo
stato temporale, ma ancora novità perniciose alla religione,
specialmente se come nemici allo stato pontificio si accostassero, aveva
commesso al cavaliere Azara, ministro di Spagna a Roma, che già era
intervenuto alla composizione con Parma, andasse a Milano, e
procacciasse di trovar modo d'accordo con quel capitano terribile della
repubblica di Francia. Era Azara molto benignamente trattato da
Buonaparte, e perciò personaggio atto a far quello che dal pontefice gli
era stato raccomandato. Furono dal generale umanamente uditi i senatori
di Bologna: parlaronsi nei colloquj secreti di molti gravi discorsi, il
fine dei quali tendeva a slegare i Bolognesi dalla superiorità
pontificia, a restituire quel popolo alla sua libertà statuita già fin
dai tempi della lega Lombarda, e ad impetrare che i soldati
repubblicani, passando pel Bolognese, vi si comportassero modestamente.
Questi erano suoni molto graditi ai popoli di quel territorio:
Buonaparte che sel sapeva, promise ogni cosa, e più di quanto i deputati
avevano domandato: partironsi molto bene edificati di lui, e se ne
tornarono a Bologna. Intanto le sue genti marciavano. Comparivano il
diciotto giugno in bella mostra, e con aria molto militare poco distante
da Bologna dalla parte di Crevalcuore. Nel giorno medesimo una banda di
cavalli condotta da Verdier entrava, come antiguardo, in Bologna, e
schieratasi avanti al palazzo pubblico faceva sembiante d'uomini amici e
liberali. Il cardinal Vincenti legato, non prevedendo che fosse giunta
al fine in quella legazione l'autorità di Roma, avvisava il pubblico
dell'arrivo dei Francesi, e della buona volontà mostrata dai capi.
Esortava che attendessero quietamente ai negozj; comandava che
rispettassero i soldati; minacciava pene gravi, anche la morte, secondo
i casi, a chi o con parole o con fatti gli offendesse. Entrava poi il
seguente giorno la retroguardia: arrivavano la notte Saliceti, e
Buonaparte.

Era costume di Buonaparte, per fare che i popoli si muovessero più
facilmente contro i governi loro, e sentissero meno acerbamente il suo
dominio, di dare loro speranza di liberargli, e spesso anche gli
liberava da quanto essi governi avevano o di più odioso o di più
gravoso; perchè in tutti i reggimenti sono sempre di questi tasti, che
fanno mal suono ai popoli. Aveva Bologna perduto la sua libertà, od
almeno quello che stimava libertà, dappoichè la somma delle faccende
dello stato era venuta in mano della chiesa; la qual cosa i Bolognesi
sopportavano molto di mala voglia. Oltre a questo era Bologna stata
spogliata dai pontefici del dominio di Castel Bolognese, terra grossa
situata oltre Imola, e fondata anticamente dai Bolognesi desiderosissimi
di ricuperare quell'antica colonia. Nè ripugnavano a questa
ricongiunzione i castellani medesimi, ricordevoli tuttavìa del dolce
freno col quale erano stati retti. Buonaparte, informato dai deputati di
questi umori, come prima arrivava a Bologna, restituiva il possesso di
Castel Bolognese, ed aboliva ogni autorità del papa, reintegrando i
Bolognesi nei loro antichi diritti di popolo libero ed independente. Nè
mettendo tempo in mezzo, comandava al cardinal Vincenti legato, se ne
partisse immantinente da Bologna. Indi chiamato a se il senato, a cui
era devoluta l'autorità sovrana, gli significava che essendo informato
delle antiche prerogative e privilegi della città e della provincia,
quando vennero in potere dei pontefici, e come erano stati violati e
lesi, voleva che Bologna fosse reintegrata della sostanza del suo antico
governo. Ordinava pertanto che l'autorità sovrana al senato intiera e
piena ritornasse: darebbe poi a Bologna, dopo più matura deliberazione,
quella forma di reggimento che più al popolo piacesse, e più all'antica
si assomigliasse: prestasse intanto il senato in cospetto di lui
giuramento di fedeltà alla repubblica di Francia, ed in nome e sotto la
dipendenza di lei la sua autorità esercesse: i deputati dei comuni e dei
corpi civili il medesimo giuramento in cospetto del senato giurassero.

Preparata adunque con grande sontuosità la sala Farnese, e salito sur un
particolare seggio riceveva Buonaparte il giuramento dei senatori in
questa forma: «A laude dell'onnipotente Iddio, della Beata Vergine, e di
tutti i Santi, ad onore eziandìo, e riverenza della invitta repubblica
di Francia, noi gonfaloniere e senatori del comune e popolo di Bologna
giuriamo al signor generale Buonaparte, comandante generalissimo
dell'esercito Francese in Italia, che non faremo mai cosa contraria
agl'interessi della stessa invitta repubblica, ed eserciremo l'ufficio
nostro, come buoni cittadini, rimosso ogni qualunque odio o favore, e
tanto giuriamo nella forma patria, toccando gli Evangeli».

Prestatosi dal senato il giuramento, si accostarono a prestarlo,
presente sempre il generale di Francia, i magistrati sì civili che
ecclesiastici; il che fece in tutta Bologna una gran festa, grata al
popolo, perchè nuova, e con qualche speranza grata al senato, perchè da
servo si persuadeva di esser divenuto padrone, non badando che se era
grave la servitù verso il papa, sarebbe stata gravissima verso i nuovi
signori.

Diessi principio al nuovo stato, secondo il solito, a suon di denaro.
Pose Buonaparte gravissime contribuzioni di guerra. Si querelavano i
popoli, parendo loro che le contribuzioni fossero opera piuttosto da
nemico, che da alleato; conciossiachè con questo nome aveva il
generalissimo chiamato la repubblica di Bologna. Pure se ne acquetavano,
perchè sapevano che bisogna bene, che i soldati vivano del paese che
hanno. Solo si sdegnavano dello scialacquo, perchè conformandosi
quietamente al fornire le cose necessarie, non potevano tollerare di dar
materia ai depredatori, che i soldati, e gl'Italiani ugualmente
rubavano. Poco stante successe, come a Milano, un fatto enorme, che
dimostrò vieppiù qual fosse il rispetto, che Saliceti e Buonaparte, ai
quali il direttorio aveva dato in preda l'Italia, portavano alle
proprietà ed alla religione. Imperciocchè, poste violentemente le mani
nel monte di pietà, lo espilarono per far provvisioni, come affermavano,
all'esercito. Solo restituirono i pegni che non eccedevano la somma di
lire ducento, come se fosse lecito rapire o non rapire, secondo le
maggiori o minori facoltà dei rapiti. Ma temendo gli autori di tanto
scandalo lo sdegno di un popolo generoso, quantunque attorniati da tante
schiere vittoriose, avevano per previsione ordinato che si togliessero
le armi ai cittadini.

I repubblicani, procedendo più oltre, s'impadronivano di Ferrara, fatto
prima venir a Bologna, sotto specie di negoziare sulle faccende comuni,
il cardinale Pignatelli legato, e quivi trattenutolo come ostaggio,
finchè fosse tornato da Roma sano e salvo il marchese Angelelli,
ambasciadore di Bologna. Creato dai vincitori a Ferrara un municipio
d'uomini geniali, vi posero una contribuzione di un mezzo milione di
scudi romani in contanti, e di trecento mila in generi. Queste angherìe
sopportavano pazientemente e per forza Bologna e Ferrara; ma non le potè
tollerare Lugo, grosso borgo, posto in poca distanza da Imola; perchè
concitati gli abitatori a gravissimo sdegno contro i conquistatori, si
sollevarono, gridando guerra contro i Francesi. Pretendevano alle parole
loro, e ne fecero anche fede con un manifesto, perchè si accorgevano che
soli, e senza un moto generale, non potevano sperare di far effetto
d'importanza, la religione, la salvezza delle persone e delle proprietà,
la libertà e l'indipendenza d'Italia. Concorsero nel medesimo moto coi
Lughesi altre terre circonvicine, e fecero una massa di popolo molto
concitata, e risoluta al combattere. I preti gli secondavano, dando a
questa moltitudine il nome di oste cattolica e papale. Augereau, come
ebbe avviso del tumulto, mandava contro Lugo una grossa squadra di fanti
e di cavalli, alla quale era preposto il colonnello Pourailler.
Comandava intanto pubblicamente, avessero i Lughesi a deporre le armi e
ad arrendersi fra tre ore, e chi nol facesse, fosse ucciso. Aveva in
questo mezzo il barone Cappelletti, ministro di Spagna, interposto la
sua mediazione, perchè da una parte i Francesi perdonassero, dall'altra
i Lughesi, deposte le armi, si quietassero. Ma fu l'intercessione
sdegnosamente rifiutata da quei popoli, più confidenti di quanto fosse
il dovere, in armi tumultuarie ed inesperte. Per la qual cosa, dovendosi
venire, per la ostinazione loro, al cimento dell'armi, i Francesi si
avvicinavano a Lugo, partiti in due bande, delle quali una doveva far
impeto dalla parte d'Imola, l'altra dalla parte d'Argenta. La
vanguardia, che marciava con troppa sicurezza, diede in una imboscata,
in cui restarono morti alcuni soldati. Non ostante, volendo il capitano
Francese lasciar l'adito aperto al ravvedimento, mandava un uffiziale a
Lugo per trattare della concordia. Fu dai Lughesi rifiutata la proposta;
narrasi anzi da Buonaparte, che i sollevati, fatto prima segno
all'uffiziale che si accostasse, lo ammazzarono, con enorme violazione
dei messaggi di pace. Si attaccò allora una battaglia molto fiera tra i
Francesi ed i sollevati. La sostennero per tre ore continue ambe le
parti con molto valore. Finalmente i Lughesi rotti e dispersi furono
tagliati a pezzi con morte di un migliajo di loro, avendo anche perduto
la vita in questa fazione ducento Francesi. Fu quindi Lugo dato al
sacco; condotte in salvo dal vincitore le donne ed i fanciulli, ogni
cosa fu posta a sangue ed a ruba. Fu Lugo desolato; rimasero per lungo
tempo visibili i vestigi della rabbia con cui si combattè, e della
vendetta che seguitò. Furono terribili le pene date dai repubblicani ai
sollevati, ma non furono più moderate le minacce che seguitarono.
Comandava Augereau, che tutti i comuni si disarmassero, che le armi a
Ferrara si portassero; chi non le deponesse fra ventiquattr'ore, fosse
ucciso; ogni città, o villaggio, dove restasse ucciso un Francese, fosse
arso; chi tirasse un colpo di fucile contro un Francese, fosse ucciso, e
la sua casa arsa; un villaggio che si armasse, fosse arso; chi facesse
adunanze di gente armata, o disarmata, fosse ucciso. Tali furono gli
estremi della guerra Italica, giusti per la conservazione dell'esercito
di Francia, ingiusti per le cagioni ch'egli stesso aveva indotte; perchè
il volere che i popoli ingiuriati non si risentano, è voler cosa
contraria alla natura dell'uomo.

Al tempo medesimo sorgeva un grave tumulto nei feudi imperiali prossimi
al Genovesato, principalmente in Arquata, con morte di molti Francesi.
Vi mandava Buonaparte, a cui questo moto dava più travaglio che il
rivolgimento di Lugo, perchè lo molestava alle spalle, il generale
Lannes con un buon nervo di soldati, acciocchè lo quietasse. Conseguì
Lannes facilmente l'intento tra per la paura delle minacce, e pel
terrore dei supplizj.

Le vittorie dei repubblicani, i progressi loro verso la bassa Italia,
l'occupazione di Bologna e di Ferrara avevano messo in grandissimo
spavento Roma. Ognuno vedeva che il resistere era impossibile, e
l'accordare pareva contrario non solo allo stato, ma ancora alla
religione. Tanto poi maggior terrore si era concetto, quanto più non si
poteva prevedere quale avesse ad essere la gravità delle condizioni, che
un vincitore acerbo per se, acerbissimo pel contrasto fattogli, avrebbe
dal pontefice richiesto. Nè meglio si poteva antivedere, se avrebbe
portato rispetto alla città stessa di Roma, parendo, che siccome sarebbe
stato un gran fatto l'occupazione di lei, così Buonaparte cupidissimo di
gloria l'avrebbe mandata ad effetto. E quale disordine, quale
conculcazione delle cose sacre e profane prodotto avrebbe la presenza
d'uomini poco continenti dalle cose altrui, e poco aderenti alla
religione, di cui era Roma seggio principale? Per la qual cosa, come in
tanto pericolo i privati uomini non avevano più consiglio, così poco
ancora ne aveva il governo, perchè le armi temporali mancavano, le
spirituali non valevano, il nome di Roma era più sprone che freno, e la
dignità papale, che pure aveva frenato ai tempi antichi un capitano
barbaro, era venuta in derisione. I ricchi pensavano alla fuga, come se
il nemico già fosse alle porte. Gran tumulto, gran folla e gran concorso
erano, principalmente a porta Celimontana di gente di ogni sesso, di
ogni grado e di ogni condizione, che fuggendo dal minacciato
Campidoglio, s'incamminava spaventata verso Napoli. Temevasi la
cupidigia del nemico, temevasi la temerità dei cittadini.

Intanto Pio VI, che in mezzo al terrore dei suoi consiglieri e del
popolo, serbava tuttavìa la solita costanza, aveva commesso al cavaliere
Azara ed al marchese Gnudi, andassero a rappresentarsi a Buonaparte, e
procurassero di trovare qualche termine di buona composizione, avendo
loro dato autorità amplissima di negoziare e di concludere. Buonaparte,
in nome per far cosa grata al re di Spagna, che per mezzo del suo
ministro si era fatto intercessore alla pace, in realtà, perchè non gli
era nascosto che l'imperatore, finchè teneva Mantova, non avrebbe omesso
di mandar nuove genti alla ricuperazione de' suoi stati in Italia, e che
però sarebbe stato a lui pericoloso l'allargarsi troppo verso l'Italia
inferiore, acconsentì, ma con durissime condizioni, a frenar l'impeto
delle sue armi contro lo stato pontificio. Laonde concludeva, il dì
ventitrè giugno, una tregua coi due plenipotenziarj del papa, in cui fu
stipulato, che il generalissimo di Francia, e i due commissarj del
direttorio Garreau e Saliceti, per quell'ossequio che il governo
Francese aveva verso Sua Maestà il re di Spagna, concedevano una tregua
a Sua Santità, la quale tregua avesse a durare insino a cinque giorni
dopo la conclusione del trattato di pace che si negozierebbe in Parigi
fra i due stati; mandasse il papa, più presto il meglio, un
plenipotenziario a Parigi al fine della pace, e perchè escusasse a nome
del pontefice gli oltraggi e i danni fatti a' Francesi negli stati della
Chiesa, specialmente la morte di Basseville, e desse i debiti compensi
alla famiglia di lui; tutti i carcerati a cagione di opinioni politiche
si liberassero; i porti del papa a tutti i nemici della repubblica si
chiudessero, ai Francesi si aprissero; l'esercito di Francia continuasse
in possessione delle legazioni di Bologna e Ferrara, sgombrasse quella
di Faenza; la cittadella d'Ancona con tutte le artiglierìe, munizioni e
vettovaglie si consegnasse ai Francesi; la città continuasse ad esser
retta dal papa; desse il papa alla repubblica cento quadri, busti, vasi,
statue ad elezione dei commissarj, che sarebbero mandati a Roma;
specialmente, poichè i repubblicanuzzi di quel tempo la volevano far da
Bruti, i busti di Giunio Bruto in bronzo, di Marco Bruto in marmo si
dessero; oltre a questo cinquecento manoscritti ad elezione pure dei
commissarj medesimi cedessero in potestà della repubblica; pagasse il
papa ventun milioni di lire tornesi, dei quali quindici milioni e
cinquecento mila in oro, od argento coniato o vergato, e cinque milioni
e cinquecentomila in mercatanzie, derrate, cavalli e buoi; i ventuno
milioni suddetti non fossero parte delle contribuzioni da pagarsi dalle
tre legazioni; il papa desse il passo ai Francesi ogni qualvolta che ne
fosse richiesto: i viveri di buon accordo si pagassero.

Questi furono gli articoli patenti del trattato di tregua concluso tra
Pio VI ed i capi dei repubblicani in Italia. Quantunque fossero molto
gravi, parve nondimeno un gran fatto, che si fosse potuto distornar da
Roma un sì imminente pericolo: fecersi preci pubbliche per la conservata
città. Intanto non lieve difficoltà s'incontrava per mandar ad effetto
il capitolo delle contribuzioni. Non potendo l'erario già tanto
consumato dalla guerra sopperire, faceva il papa richiesta degli ori e
degli argenti, sì delle chiese come dei particolari, e quanto si potè
raccorre a questo modo, e di più il denaro effettivo, che insino dai
tempi di papa Sisto V si trovava depositato in Castel Sant'Angelo, fu
dato per riscatto in mano dei vincitori. S'aggiunse che il re di Napoli,
vedendo avvicinarsi quel nembo a' suoi stati, aveva ritirato settemila
scudi di camera, che erano depositati nel tesoro pontificio, come
rappresentanti il tributo della chinea, e che la camera apostolica non
aveva voluto incassare, perchè il re aveva indugiato a presentare al
tempo debito la chinea. Una così grossa raccolta della pecunia coniata
produsse un pessimo effetto a pregiudizio della camera apostolica e dei
privati, il quale fu, che le cedole, che già molto scapitavano,
perdettero viemaggiormente di riputazione. Così solamente ad un primo
romore di guerra, e sul bel principio di una speranza di pace, le cose
pubbliche tanto precipitarono in Roma, che già vi si pruovavano gli
estremi di una guerra lunga e disastrosa.

Tutto questo risguardava alle facoltà sì pubbliche che private, ma il
governo di Francia, spaventando il papa, non solamente aveva in animo di
cavar denaro pei soldati, ma ancora di tirare il pontefice a far qualche
dimostrazione, acciocchè i cattolici di Francia accettassero volentieri
le cose fatte, e con la opinione favorevole della maggior parte dei
popoli il nuovo stato si confermasse. Era questo motivo di grande
importanza in tutta la Francia, ma molto più sulle rive della Loira,
dove coloro che avevano l'armi in mano contro il reggimento nuovo,
pretendevano alla impresa loro parole di religione. Conseguì Buonaparte
questo fine. Il pontefice mandava fuori il cinque luglio un breve
indiritto ai fedeli di Francia, col quale paternamente, ma fortemente
gli esortava a sottomettersi, e ad obbedire ai magistrati, che il paese
loro governavano; affermava essere principio della religione cattolica,
che le potestà temporali siano opere della Sapienza divina, che le
prepose ai popoli, affinchè le faccende umane non fossero governate
dalla temeraria fortuna, o dalla volontà del caso, e le nazioni agitate
da onde contrarie; avere perciò Paolo apostolo, non particolarmente di
uno special principe, ma generalmente di questa materia parlando,
statuito, che ogni potestà da Dio procede, e che chi alle potestà
resiste, alla volontà di Dio resiste. Badassero dunque bene, sclamava il
pontefice, a non lasciarsi traviare, ed a non dare, sotto nome di pietà,
occasione agli autori di novità, di calunniare la religione cattolica,
il che sarebbe peccato, che non solo gli uomini, ma Dio stesso con pene
severissime punirebbe; poichè sono, continuava, dannati coloro che alla
potestà resistono. «Vi esorto adunque, terminava il pontefice, figliuoli
carissimi, e vi prego per Gesù Cristo nostro Signore, ad essere
obbedienti, ed a servire con ogni affezione, con ogni ardore e con ogni
sforzo a coloro che vi reggono, perchè a loro obbedendo, renderete a Dio
medesimo quell'obbedienza, di cui gli siete obbligati; ed essi vedendo
vieppiù, che la religione ortodossa non è sovvertitrice delle leggi
civili, le presteran favore e la difenderanno, in adempimento dei
precetti divini, ed in confermazione dell'ecclesiastica disciplina:
infine desiderio nostro è che sappiate, figliuoli carissimi, che voi non
abbiate nissuna fede in coloro che vanno pubblicando, come se dalla
santa sede emanassero, dottrine contrarie a questa».

Queste esortazioni del pontefice non partorirono effetto alcuno in
Francia, perchè da una parte non rimise punto il direttorio del suo
rigore contro i preti cattolici, che non avevano voluto giurare la
constituzione del clero, dall'altra i Vendeesi, e coloro che in
compagnìa loro combattevano nelle province occidentali della Francia, od
in altri luoghi impugnavano o palesemente o segretamente il governo di
Parigi, non davano luogo ad alcuna inclinazione alla pace. Nè alcun
frutto buono sorse da quest'atto di Pio. Gli uni dicevano che l'aveva
fatto per forza, gli altri per debolezza, e nissuno obbediva. Allegavano
poi la fermezza dei principj non poter essere scossa, nemmeno
dall'autorità del papa. Così gli uomini obbediscono all'autorità delle
sentenze, quando è favorevole alle loro opinioni od interessi, non
obbediscono quando è contraria. Quindi nasce che il genere umano è più
ancor pieno di contraddizioni, che di enormità.

La presenza dei Francesi negli stati pontificj aveva bensì atterrito i
sudditi, ma non gli aveva fatti posare, e si temevano ad ogni tratto
nuove turbazioni. Per la qual cosa il papa esortato dal generale
repubblicano, e mosso anche dall'interesse dei popoli, raccomandava con
pubblico manifesto, e comandava ai sudditi, trattassero con tutta
benignità i Francesi, come richiedevano i precetti della religione, le
leggi delle nazioni, gl'interessi dei popoli, e la volontà espressa del
sovrano.

Tutte queste cose faceva il pontefice in confermazione dello stato.
Intanto o perchè la cessazione delle armi si convertisse in pace
definitiva, o perchè con una dimostrazione efficace di desiderar di
conchiuderla, si pensasse di aspettare con minori molestie occasione di
risorgere, s'inviava dal pontefice a Parigi l'abbate Pieracchi con
mandato di negoziare, e di stipulare la pace. Tanta variazione avevano
fatto in pochi giorni le sorti di Roma, che quel pontefice, il quale
poco innanzi esortava con tutta l'autorità del suo grado i principi ed i
popoli a correre contro i Francesi partigiani del nuovo governo, come
gente nemica agli uomini, nemica a Dio, ora caduto in dimessa fortuna
comandava con parole contrarie alle precedenti ai fedeli di Francia ed
ai sudditi proprj, che obbedissero, ed ogni più cortese modo usassero ai
Francesi ed al governo loro. Il che non fu senza notabile diminuzione
dell'autorità del Romano seggio.

Nè minore variazione fecero le cose di Napoli, come se fosse destinato
dai cieli, che le più forti protestazioni, ed i più validi apprestamenti
di difesa, in tempesta tanto improvvisa, altro effetto non dovessero
partorire che una più grave diminuzione di riputazione e di potenza.
Eransi udite con grandissima ansietà a Napoli le novelle delle vittorie
dei repubblicani sul Po e sull'Adda; ma all'ansietà succedeva il
terrore, quando vi s'intese la rotta totale dei Tedeschi, e la loro
ritirata verso il Tirolo. L'impressione diveniva più grave, quando i
soldati di Buonaparte, occupato Reggio e Modena, nè nulla più ostando
che entrassero nell'indifesa Romagna, si vedeva il regno esposto
all'invasione. Laonde il re volendo provvedere con estremi sforzi ad
estremi pericoli, perchè o fosse solo, o dovesse secondare le armi
imperiali, gli era necessità di usare tutte le forze, ordinava che
trentamila soldati andassero ad alloggiar ai confini verso lo stato
ecclesiastico; ma perchè si facesse spalla e retroguardo a tante genti
con altre squadre d'uomini armati, comandava, che si tenessero pronte a
marciare, e di tutto punto si allestissero, ed in corpi regolati si
ordinassero tutte le persone abili all'armi; la quale massa avrebbe
aggiunto quarantamila combattenti. Perchè poi si usassero coloro, che
consentissero di buona voglia ad accorrere alla difesa del regno, dava
loro privilegi e speranza di ricompense onorevoli. Volendo poi favorire
anche con l'autorità e con l'armi spirituali, le forze temporali,
scriveva ai vescovi ed ai prelati del regno lettere circolari, con cui
gli ammoniva, e con parole patetiche gli esortava dicendo, che la guerra
che già da tanto tempo desolava l'Europa, e nella quale già tanto sangue
e tante lacrime si erano sparse, era non solamente guerra di stato ma di
religione; che i nemici di Napoli erano nemici del Cristianesimo; che
volevano abolire il principato, come avevano abolito la religione; per
questo turbare le nazioni, per questo sollevare i popoli; per questo
ridurgli all'anarchìa con le massime, alla miseria con le rapine:
saperlo il Belgio, saperlo la Olanda, saperlo tanti paesi e città
illustri di Germania e d'Italia, confuse, desolate, spogliate, ed arse
dalla rabbia e dall'avarizia loro: invano gemere, invano querelarsi i
popoli conculcati; sotto la crudele tirannide non trovar luogo il
diritto, non trovar luogo l'umanità; ma la santa religione essere
principalmente segno alle lor barbare voglie, perchè tolto di mezzo il
suo potente freno si possano violare senza ribrezzo, ed a sangue freddo
tutte le leggi sì divine che umane; ma inspirare la religione il
coraggio, come insegnar il dovere; amare il cristiano la patria per
gratitudine, amarla per precetto. Esortassero adunque i popoli ad
impugnar le armi contro un nemico, a cui niuna legge era sacra, niuna
proprietà sicura, niuna vita rispettata, niuna religione santa, contro
un nemico che dovunque arrivava, saccheggiava, insultava, opprimeva,
profanava i templi, atterrava gli altari, perseguitava i sacerdoti,
calpestava quanto di più sacro e di più reverendo ha ne' suoi dogmi, nei
suoi precetti, e ne' suoi sacramenti divini lasciato alla chiesa sua
Cristo Salvatore: non abborrire il re, per amore verso i sudditi, gli
accordi, ma volergli giusti ed onorevoli, nè tali potergli conseguire,
che con la potenza dell'armi. Combatterebbe egli il primo a guida de'
suoi soldati: sperare, che il Re dei re, il Signor dei signori, che ha
in sua mano il cuore dei principi, e non cessa d'inspirargli con retti
consigli, quando sinceramente invocano il suo santo nome, gli avrebbe
dato favore in così santa, in così generosa impresa.

Così parlava il re ai vescovi, ed ai prelati del regno. Rivolgendosi
poscia ai sudditi, con espressioni molto instanti gli ammoniva dicendo
sarebbero vincitori di questa guerra, se a loro stesse a cuore difendere
se stessi, il re, i tempj, i ministri del Signore, le mogli, i
figliuoli, le sostanze. Dio è con voi, sclamava, Dio vi proteggerà
contro le armi barbare.

Ma perchè in tempi di tanta costernazione vieppiù per l'amore della
religione s'infiammassero i popoli alla difesa, in un giorno
prestabilito si conduceva il re, accompagnandolo una gran moltitudine di
popolo, alla Basilica, dove, toccando gli altari, e stando tutti, tra la
riverenza e lo spavento, intentissimi ad ascoltarlo, disse queste
parole: «Grande Iddio, ecco alla vostra presenza colui, che avete
constituito al governo di questi miei fedelissimi sudditi. Se vi
piacesse mai di levarmi da un tal ministero, alla vostra santissima
volontà di buona voglia mi sottometto; ed affinchè si vegga e si sappia,
che questa protesta sia stata fatta da me con tutta contentezza d'animo,
ecco che mi tolgo dalle spalle la clamide, dalla mano lo scettro, dal
capo la corona, e tutte queste reali divise ripongo sulla mensa del
vostro altare, vicine appunto al Tabernacolo, dove voi risiedete come in
Paradiso. A voi dunque le lascio, a voi le dedico, acciocchè ne abbiate
ad essere il custode».

Queste dimostrazioni producevano effetti incredibili in un popolo
dominato da fantasìa potente. Certamente, se le mani fossero state tanto
pronte all'operare, quanto erano le menti ad immaginare, si sarebbero
veduti da Napoli effetti notabilissimi a salute di tutta Italia.

Partiva Ferdinando da Napoli, indirizzando il viaggio agli alloggiamenti
di Castel di Sangro, di San Germano, di Sora, e di Gaeta; fuvvi accolto
con segni di grandissima allegrezza dai soldati. Intanto il romore delle
occupate legazioni, e le ultime strette in cui era caduto il pontefice,
avevano indotto nei consiglieri del re la credenza, che l'accordare
fosse più sicuro del combattere. Perlochè non aspettando pure che il
papa patteggiasse in definitiva pace, nè consentendo a trattar degli
accordi coi repubblicani di concerto con lui, mandavano al campo di
Buonaparte il principe Belmonte Pignatelli, affinchè negoziasse una
sospensione di offese, proponendosi d'inviarlo poscia a Parigi a
concludere la pace col direttorio. Buonaparte, considerato che Mantova
si teneva ancora per gli Austriaci, nè che così presto l'avrebbe potuta
piegare a sua divozione per la fortezza dei luoghi, pel numero e pel
valore dei difensori, e molto più per la stagione calda e molto
pregiudiziale alla salute degli oppugnatori, che oggimai si avvicinava,
considerato altresì che del tutto non era ancor prostrata la potenza
dell'imperatore, udiva con benigne orecchie le proposte del principe. Si
concluse tra il generale e lui il cinque di giugno un trattato di
tregua, con cui si stipulava, che cessassero le ostilità tra la
repubblica, e il re delle Due Sicilie; le truppe Napolitane che si
trovavano unite a quelle dell'imperatore, se ne separassero, e gissero
alle stanze nei territorj di Brescia, Crema e Bergamo; si sospendessero
le offese anche per mare, ed i vascelli del re al più presto dalle
armate Inglesi si segregassero; si desse libero passo ai corrieri
rispettivi tanto per le terre proprie o conquistate dalla repubblica,
quanto su quelle di Napoli. Fatto l'accordo, andarono i Napolitani,
lasciati gl'imperiali, alle destinate stanze. Così il papa fu solo
lasciato nel pericolo dal governo di Napoli, che pure testè aveva
mostrato tanto ardore per la difesa della religione, convenendo, senza
che prima la necessità ultima fosse addotta, con coloro che poco innanzi
aveva chiamati nemici degli uomini e di Dio. Per questo le sue parole
scemarono di fede, non solamente appresso al pontefice romano, ma
eziandìo presso i popoli d'Italia. Affermavano che se non si voleva
combattere per la religione, e' non bisognava invocarla, e se si voleva
combattere per lei, era mestiero di non concludere così presto. Il
toccar gli altari il re, ed il toccar la mano di Buonaparte il principe
di Belmonte, furono atti troppo l'uno all'altro vicini, da non esservi
stato di mezzo piuttosto inconstanza che prudenza. Quei giuramenti tanto
solenni, o non bisognava fargli, e richiedevano che si perdesse almeno
una provincia prima di stipulare.

In questo mezzo tempo si spogliavano dall'acerbo vincitore, di statue,
di quadri, di manoscritti preziosi, di oggetti appartenenti a storia
naturale Parma, Pavia, Milano, Bologna, e Roma. A questo fine aveva
mandato il direttorio in Italia per commissarj Tinette, Barthelemi,
Moitte, Thouin, Monge e Berthollet, acciocchè procedessero alla stima ed
allo spoglio; dal quale ufficio così poco onorevole per la patria loro,
non so come non rifuggisse l'animo loro, massimamente quelle dei tre
ultimi, uomini gravissimi, ed in cui certamente assai potevano la
umanità e la gentilezza dei costumi. La castità della storia però da noi
richiede, che diamo pubblica testimonianza dello aver loro temperato con
molta moderazione quanto aveva in se di brutto e di odioso il carico,
che era stato loro imposto dalla repubblica.

Si avvicinavano intanto i tempi de' rei disegni del direttorio e di
Buonaparte contro l'innocente Toscana. Intendevano col comparire armati
in questa provincia, spaventare maggiormente il pontefice ed il re di
Napoli. Ma i principali fini loro in ciò consistevano, che si
cacciassero gl'Inglesi da Livorno, vi si rapissero le sostanze dei
neutri, vi si ponessero il segno ed il modo di far muovere la vicina
Corsica contro gl'Inglesi che la possedevano: s'ingegnarono di onestare
con loro ragioni questo fatto; che gli Inglesi, allegavano, tanto
potessero in Livorno che il gran Duca non avesse più forza bastante per
frenargli, che il commercio Francese vi fosse angariato, l'Inglese con
ogni latitudine protetto, che ogni giorno vi s'insultasse la bandiera
della repubblica, che quel Britannico nido fosse fomento ai principi
Italiani di far pensieri contrarj agl'interessi ed alla sicurtà di
Francia; dovere pertanto la repubblica andare con le sue forze a Livorno
per restituire all'independenza propria il duca Ferdinando, e per
liberarlo dalla tirannide degl'Inglesi.

Il gran duca negò costantemente qualunque parzialità; e che ciò fosse
verità, nissuno meglio il sapeva, che i suoi accusatori medesimi. Di ciò
fanno fede le parole scritte da Buonaparte stesso al direttorio, che
sono quest'esse, che la politica della repubblica verso la Toscana era
stata detestabile. Per purgarla andava il generalissimo ad espilar
Livorno. Per la qual cosa, come prima ebbe posto piede in Bologna, e
confermatovi il suo dominio, metteva ad effetto la risoluzione di
correre contro la Toscana per andarsene ad occupar Livorno. Era suo
intento di fare la strada di Firenze per mettere maggiore spavento nel
papa; del che avendo avuto avviso il gran duca, mandava a Bologna il
marchese Manfredini, ed il principe Tommaso Corsini, perchè
s'ingegnassero di dissuaderlo dall'impresa, od almeno da lui questo
impetrassero, che piuttosto per la via di Pisa e di Pistoja, che per
quella di Firenze si conducesse. Negava il generale repubblicano la
prima richiesta, consentiva alla seconda. Perlochè, non indugiandosi
punto, e con la solita celerità procedendo, perchè il sorprendere
improvvisamente Livorno era l'importanza del fatto, già era arrivato con
parte dell'esercito in Pistoja. Da questo suo alloggiamento manifestava
il vigesimosesto giorno di giugno le querele della repubblica contro il
gran duca, e la sua risoluzione di correre contro Livorno.

Rispondeva gravemente il principe, non soccorrergli alla mente offesa
alcuna contro la repubblica di Francia, o contro i Francesi: l'amicizia
sua essere stata sincera, maravigliarsi del partito preso dal
direttorio, non opporrebbe la forza, ma sperare che, avute più vere
informazioni, sarebbe per rivocare questa sua risoluzione, avere dato
facoltà al governatore di Livorno per accordare le condizioni
dell'ingresso.

Marciavano intanto i Francesi celeremente verso Livorno condotti dal
generale Murat, e comparivano, passato l'Arno presso a Fucecchio, con
una banda di cavalli alla port'a Pisa. Come prima gl'Inglesi ebbero
avviso del fatto, massimamente i più ricchi, lasciato con prestezza
Livorno, trasportavano sulle navi, che a cotal fine erano state
trattenute nel porto, tutte le proprietà loro: poi quando i repubblicani
arrivavano sotto le mura di Livorno, una numerosa conserva di sessanta
bastimenti tra piccoli e grossi, e sotto scorta di alcune fregate,
salpava da Livorno, verso la Corsica indirizzandosi. Entravano col
solito brio ed aspetto militare i Francesi. Poco dopo entrava Buonaparte
medesimo, contento allo avere scacciato da quel porto tanto opportuno
gli odiati Inglesi, e confidente che fra breve gli scaccerebbe eziandio
dalla Corsica, sua patria. Furonvi teatri, applausi, luminarie, non per
voglia, ma per ordine e per paura. Il chiamavano Scipione, ed era per
continenza delle donne, non per continenza delle ricchezze, per arte di
guerra, non per rispetto alla libertà della patria, degno rampollo in
tutto di un secolo grande per armi, piccolo per virtù.

Incominciavano le opere incomportabili. Si staggivano le Napolitane
sostanze, si confiscavano le Inglesi, le Austriache, le Russe;
s'investigavano i Livornesi conti per iscovrirle: si disarmavano i
popoli, si occupavano le fortezze, e per far colme le insolenze, si
arrestava Spannocchi, governatore pel gran duca. Si scuotevano al tempo
stesso fortemente i negozianti, affinchè svelassero le proprietà dei
nemici, ed eglino per lo men reo partito offerirono cinque milioni di
riscatto. Le conquistate merci si vendevano con molte fraudi da coloro
che stavano sopra alla vendita, con grave discapito della repubblica
conquistatrice, che vinceva i soldati altrui, e non poteva vincere i
ladri proprj. Del che si muovevano a grave sdegno, e facevano grandi
querele Belleville, console Francese in Livorno, per onestà di natura,
Buonaparte per vedere che quel che si succiavano i predatori, era tolto
ai soldati. Se ne vergognava anche Vaubois generale, che da Buonaparte
era stato preposto al governo di Livorno, e se ne lavava le mani, come
di cosa infame. Insomma fu rea nel principio la occupazione di Livorno,
ma non fu migliore negli effetti: solo risplendè più chiaramente la
virtù di Vaubois e di Belleville.

Questi furono i rubamenti di Livorno; accidenti più gravi sovrastavano
al gran duca. Era intenzione di Buonaparte, siccome scrisse al
direttorio, di torgli lo stato, a cagione ch'egli era principe di casa
Austriaca. A questo modo si voleva trattare un principe amico ed alleato
della Francia dal generalissimo, e da certi agenti della repubblica, che
in Italia non cessavano di accusare la perfidia Italiana e la malvagità
di Machiavelli. E perchè questo tradimento di Buonaparte verso il gran
duca avesse in se tutte le parti di un atto vituperoso, mandava al
direttorio, che conveniva starsene quietamente, nè dir parola che
potesse dar sospetto della cosa insino a che il momento fosse giunto di
cacciar Ferdinando. Pure Buonaparte scriveva, due giorni dopo, al
direttorio, niun governo più traditore, niun più vile essere al mondo
del governo Veneziano, come se Venezia avesse in alcun tempo macchinato
un'opera tanto vile, quanto quella ch'egli medesimo macchinava contro il
principe di Toscana.

Nè alle raccontate enormità si rimase la violata neutralità. Eransi
alcuni patriotti Sardi, tra i quali il cavaliere Angioi, fuggendo lo
sdegno del re, ricoverati a Milano. Comandava Buonaparte, a requisizione
del cavalier Borghese, agente del re a Milano, che fossero dati. Il che
avrebbe avuto il suo effetto; se Saliceti ed il comandante di Milano non
avessero portato più rispetto alla sventura, che agli ordini del loro
generale. Questi medesimi Sardi, essendosi poscia ritirati a Livorno, il
re ne faceva novella inchiesta a Buonaparte, ed egli già aveva ordinato
che se gli consegnassero. Ma dimostratasi da Belleville e Vaubois la
medesima generosità d'animo di Saliceti, e del comandante di Milano,
furono salvi. Posto che importasse alla sicurezza dei Francesi in Italia
l'occupazione di Livorno, che importava alla sicurezza medesima, che
fossero dell'ultimo supplizio affetti tre o quattro Sardi? Atto
veramente per ogni parte inescusabile fu questo, perchè violava il
diritto delle genti, la sovranità del gran duca, le leggi dell'umanità,
ed il rispetto che l'uom porta naturalmente a chi è misero. Che se
Buonaparte temeva che questi fuorusciti di Sardegna tentassero da
Livorno novità in quell'isola a pregiudizio del governo reale, e voleva
in questo gratificare al re, perchè non contentarsi di allontanargli da
quella sede? Perchè volere mandargli a morte? perchè volere che mani
Francesi consegnassero coloro, che non erano diventati rei che per
suggestioni Francesi? Mentre in tal modo si espilavano dai repubblicani
le proprietà dei nemici loro in Livorno, gl'Inglesi, signori del mare,
serravano il porto, ed impedivano il libero commercio. Livorno fiorente
e ricco, divenne in poco tempo povero e servo.

Nè a questo si rimasero i repubblicani: perchè usando la opportunità,
invasero i ducati di Massa e Carrara, ed occuparono tutta la Lunigiana,
chiamando i popoli a libertà, e sforzandogli a grosse contribuzioni di
denaro. Erano questi paesi caduti per eredità dalla casa Cibo, che gli
possedeva anticamente, nella figliuola del duca di Modena, sposata
all'arciduca Ferdinando, governatore di Milano. Non si era dal conte di
San Romano quando concluse la tregua per Modena, patteggiato per Massa e
Carrara. Per questo il generale della repubblica gli trattò da nemico.
Questo piccolo dominio, che dopo spenta la repubblica di Firenze dalla
potenza di Carlo quinto, non aveva più sentito impressione di guerra,
non andò ora esente dalle comuni calamità.

Il terrore delle armi repubblicane aveva spaventato tutta Italia; ma
parendo a chi le reggeva, che ciò non bastasse a perfetto servaggio,
stavano attenti i ministri del direttorio presso i diversi potentati
Italiani nello spiare, e nel rapportare il vero ed il falso a
Buonaparte, continuamente rappresentandogli i principi della penisola
non solamente come avversi alla Francia, ma ancora come macchinatori
indefessi di cose nuove contro i Francesi. Avevano in tutto questo per
ajutatori, non che i pessimi fra gl'Italiani, anche personaggi di nome,
e fra gli altri molto operoso si dimostrava il cavaliere Azara, buona e
dolce persona, ma, come buona, assai corriva al lasciarsi prendere
all'esca dei lusinghieri discorsi. La gloria guerriera di Buonaparte,
unica veramente al mondo, gli aveva talmente occupato l'animo, che non
distinguendo più nel capitano di Francia nè vizio nè virtù, il lodava,
non che del lodevole, anco del biasimevole.

Intanto agli occhi degli agenti di Francia le chimere diventavano corpi,
le visite congiure, i gemiti stimoli a ribellione, i desiderj delitti,
ed era l'Italiano ridotto a tale, che se non amava il suo male, era
riputato nemico. Il papa, secondochè scrivevano questi spaventati o
spaventatori, Venezia, il re di Sardegna, il gran duca di Toscana, la
repubblica di Genova, tutti conspiravano contro la Francia, tutti
s'intendevano con l'Austria, tutti prezzolavano gli assassini per
uccidere i Francesi. Certamente lo stipendiar gli assassini sarebbe
stata opera nefanda, ma era tanto falsa, quanto l'imputarla era
sfrenata. Rispetto al rimanente, erano piuttosto desiderj che
macchinazioni, perchè il terrore era tale che non che i desiderj, i
pensieri non si manifestavano. Buonaparte, che non era uomo da lasciarsi
spaventare da questi rapporti fatti o per adulazione o per paura, era
uomo da valersene, come di pretesto, per peggiorar le condizioni dei
principi vinti, e per giustificare contro di loro i suoi disegni di
distruzione. Gl'Italiani intanto in preda a mali presenti, e segno a
calunnie facili, perchè venivan da chi più poteva, non avevano più
speranza.

Ma già le cose di Lombardia non mediocremente travagliavano, e la
condizione dei repubblicani in Italia diveniva di nuovo pericolosa.
Aveva l'imperatore ardente disposizione di ricuperare le belle e ricche
sue province, non potendo tollerare che fossero scorporate da' suoi
dominj, e che l'autorità che si era confermata da sì lungo tempo in
quella parte tanto principale d'Europa, gli sfuggisse di mano per
passare in balìa dei Francesi. Aveva egli adunque applicato l'animo,
tostochè si erano udite a Vienna le ultime rotte di Beaulieu, a voler
ricuperar il Milanese; al che gli davano speranza la mala contentezza
dei popoli, la fortezza di Mantova, e il numero dei soldati che ancora
era in grado di mandare in Italia. Nè indugiandosi punto, affinchè
l'imperio de' suoi nemici non si solidasse, la rea stagione non
sopravvenisse, Mantova non cedesse, aveva voltato con grande celerità al
Tirolo tutte le genti che stanziavano nella Carintia e nella Stiria. I
Tirolesi medesimi, gente armigera, e divota al nome Austriaco, fatta una
subita presa di armi, si ordinavano in reggimenti armati alla leggiera;
nè questo bastando alla difficile impresa, si ricorreva ad un più forte
sussidio; conciossiachè l'imperatore, anteponendo la conquista d'Italia
alla sicurezza dell'Alemagna, ordinava che trentamila soldati, gente
eletta e veterana, che militavano in Alemagna, se ne marciassero
velocemente verso il Tirolo per quivi congiungersi con le reliquie delle
genti d'Italia, con quelle venute dalla Stiria, dalla Carniola e dalla
Carintia, e con le masse Tirolesi: erano circa cinquantamila. Perchè poi
ad un'oste tanto grossa e destinata a compire una sì alta impresa, non
mancasse un capitano valoroso, pratico e di gran nome, mandava a
governarla il maresciallo Wurmser, guerriero di pruovato valore nelle
guerre Germaniche. Stavano gli uomini in grande aspettazione di quello
che fosse per avvenire, essendo vicini a cimentarsi due capitani di
guerra, dei quali uno era forte, astuto ed attivo, l'altro forte, astuto
e prudente. Nè gli eserciti rispettivi discordavano; perchè nè la
costanza Tedesca era scemata per le sconfitte, nè il coraggio Francese
aveva fatto variazione pel tempo. Oltre a questo, se erano ingrossati
gl'imperiali, anche i repubblicani avevano avuto rinforzi notabili
dall'Alpi.

Era il maresciallo Wurmser giunto, sul finire di luglio, in Tirolo, e
tosto dava opera al compire l'impresa, che alla virtù sua era stata
commessa. La strada più agevole per venire dal Tirolo in Italia è
quella, che da Bolzano per Trento e Roveredo porta a Verona, e questa è
stata sempre frequentata dai Tedeschi nelle loro calate in Italia.
Questa medesima aveva in animo di fare il capitano Austriaco; ma il
principal suo fine era di liberar Mantova dall'assedio, donde, fatto un
capo grosso all'ombra di quel sicuro propugnacolo, potesse, secondo le
opportunità di guerra, o starsene aspettando, o correre subitamente
contro il Milanese. E sapendo che i Francesi erano segregati in diversi
corpi, gli uni lontani dagli altri per molto spazio, per modo che in
breve tempo non avrebbero potuto rannodarsi, si deliberava a spartire i
suoi in tre schiere: la prima sotto guida del generale Quosnadowich,
doveva, marciando sulla destra sponda del lago di Garda, assaltare Riva
e Salò, dove stava a guardia il generale Sauret coi generali Rusca e
Guyeux, ma che però non aveva forze sufficienti per resistere. Era
pensiero di Wurmser, che questa, occupato Salò, si divallasse, parte per
la strada del monte Gavardo a Brescia, parte si conducesse a Desenzano
ed a Lonato per congiungersi con la mezza, che veniva scendendo tra la
destra dell'Adige e la sinistra del lago. La quale ultima mossa verso
Lonato era certamente molto opportuna; ma non appare perchè l'altra
dovesse indirizzarsi a Brescia, stantechè così facendo si allontanava
dalla mezza e dal Mincio, dove necessariamente erano per seguire le
battaglie più forti. Forse Wurmser argomentò, che già fosse venuto in
odio ai popoli l'imperio dei Francesi, e perciò, sperando che fossero
per tumultuare, volle ajutare la loro volontà col favore di queste
genti. Forse ancora, prevalendo di numero, si era persuaso di poter
opprimere con la sua forza principale il grosso dei repubblicani, e
tagliar loro il ritorno alle spalle. La mezza schiera, o la battaglia
condotta dal maresciallo, s'incamminava alla volta di Montebaldo per
potere, scendendo vieppiù, assaltare il nervo dei repubblicani tra
Peschiera e Mantova. La sinistra confidata al generale Davidowich,
insistendo a mano manca dell'Adige, scendeva per Ala e Peri a Dolce,
dove, fatto un ponte, varcava il fiume con intento di concorrere più da
vicino all'opera della schiera Wurmseriana. Ma una parte di quest'ala
sinistra, guidata dal generale Mezaros, continuando a scendere per la
sinistra sponda del fiume, s'indirizzava verso Verona, donde potea,
secondo le occorrenze, o condursi per Villafranca a Mantova, o non
discostandosi dall'Adige, marciare a Portolegnago. Di tutte le parti
dell'esercito Francese quella di Massena, che aveva i suoi alloggiamenti
a Verona, a Castelnuovo e luoghi circostanti, si trovava in maggior
pericolo, perchè là appunto si dovevano accozzare tutte le forze
Austriache sulla sinistra del lago.

Era giunto al suo fine il mese di luglio, quando in tale modo ordinati
marciavano gl'imperiali all'impresa loro. Già erano vicini alle prime
scolte dei Francesi, che questi, dispersi tuttavìa nei diversi campi
loro, principalmente in quello che cingeva Mantova, non avevano ancora
fatto moto alcuno per mettersi all'ordine di resistere a quella nuova
inondazione del nemico. Il che dimostra in Buonaparte od una presunzione
non ragionevole, o imperfette informazioni de' suoi esploratori. Per
verità egli si riscosse poco poscia con mirabile maestrìa dal pericolo
in cui si trovava, ma sarebbe stato anche migliore consiglio l'averlo
preveduto e prevenuto. Assaltavano gli Austriaci ferocemente
l'antiguardo di Massena, governato dal generoso e buono Joubert, che era
ai passi di Brentino e della Corona. Fu fortissima e lunga la difesa
contro un nemico, che molto superava di numero. Finalmente furono quei
forti passi sforzati dagli Austriaci, che, ritirantisi Joubert e Massena
velocemente verso Castelnuovo, marciavano contro la Chiusa e Verona.
Bene fu fortunato Massena, che gli Austriaci nol seguitassero con quella
celerità medesima con la quale ei dava indietro; perchè se il contrario
avessero fatto, avrebbero potuto facilmente impadronirsi, prima che vi
passasse, delle strette di Osterìa, e tutta la sua schiera sarebbe stata
da forze preponderanti o tagliata a pezzi o fatta prigioniera. La qual
cosa dimostra viemaggiormente l'improvvidenza di Buonaparte; perchè
Massena, lasciato solo in quei luoghi contro al maggior nervo dei
Tedeschi, fu obbligato della sua salute ad un fallo certamente non
probabile del nemico. Da un'altra parte Quosnadowich, urtato Sauret, che
custodiva Salò, l'aveva vinto, non però senza una valorosa resistenza,
quantunque i Francesi in questo luogo fossero deboli, e non pari a tanto
peso. S'impadronivano gli Austriaci di Salò dopo la fazione, e quivi
risplendeva chiaramente la virtù di Guyeux, il quale circondato da ogni
banda dal nemico, elesse, piuttosto che arrendersi, di gittarsi dentro
una casa, dove sebbene già gli mancassero le munizioni sì da guerra, che
da bocca, si difendè con incredibile fortezza due giorni. Occupato Salò,
correvano i Tedeschi a Brescia, e se ne impadronivano. Perdettero i
Francesi nei fatti di Salò e di Brescia circa due mila soldati tra
morti, feriti e prigionieri. I residui dei vinti si ritiravano a Lonato
e a Desenzano. Avanzavasi intanto minacciosamente Wurmser medesimo, e
già si avvicinava alle cercate rive del Mincio. Così avevano le cose
Francesi fatto una grandissima variazione, ed erano cadute in grave
pericolo prima che Buonaparte avesse mosso un soldato per opporsi a
tanta ruina. Gli giunsero al tempo medesimo le novelle della rotta di
Sauret, e della ritirata di Massena. Ordinava incontanente ad Augereau,
che già marciava verso Verona per frenar l'impeto, se ancora fosse in
tempo, di Mezaros, tornasse indietro prestamente, venisse a Roverbella,
rompesse i ponti di Portolegnago, ardesse i carretti dei cannoni più
grossi, trasportasse dai magazzini quanto in sì subito tumulto potesse.
Arrivava Augereau a Roverbella; scoverse in tutti una grande confusione
mista ad un gran terrore. Vi giungeva ancora Buonaparte, al quale
Augereau, vedendolo smarrito dalla gravità del caso, rivoltosi, con
parole animosissime il confortava. A queste esortazioni tornato
Buonaparte quel che era, con un'arte e con un vigore degni di eterna
commendazione ordinava quanto alla difficoltà del tempo si convenisse.
Avvisandosi che non poteva combattere con vantaggio, se non unito, e che
anche unito non era abbastanza forte per cimentarsi con l'esercito
Tedesco intero, se gli desse tempo di rannodarsi, come evidentemente
Wurmser aveva in pensiero di fare, si risolveva a raccorre le sue genti
in uno per correre così grosso contro una parte sola del nemico, innanzi
che questa avesse potuto congiungersi con le compagne, perchè la
speranza, che non aveva di vincerle unite, l'aveva di vincerle separate.

Favoriva questo pensiero l'essere la mezzana e la destra degl'imperiali
separate di largo spazio per mezzo del lago, del quale elleno non
avevano la signorìa sicura, stantechè i repubblicani lo correvano con
barche armate e leggiere. Nè poteva stare lungamente in dubbio, quale
delle due parti dei Tedeschi ei dovesse assaltare; perciocchè intenzione
primaria di Wurmser fosse di far allargare l'assedio di Mantova, nel
qual fine insistendo, non sarebbe così facilmente corso in ajuto di
un'altra parte de' suoi che pericolasse. Importava anche assai
l'assalire la parte meno grossa, e nel tempo medesimo quella, che in un
caso sinistro gli avrebbe potuto troncar la strada verso Milano. Fatte
tutte queste considerazioni, si risolveva Buonaparte a far impeto col
grosso de' suoi contro di Quosnadowich, che vincitore di Salò e di
Brescia turbava ogni cosa a Desenzano, a Lonato, a Ponte-San-Marco, a
Montechiaro, e già si accostava per congiungersi con Wurmser; il che, se
gli fosse venuto fatto, sarebbe stato la ruina dei repubblicani.
Perlochè chiamava a se tutte le sue genti, anche quelle che stavano a
campo sotto Mantova, anteponendo con mirabile consiglio il perdere le
artiglierìe, che servivano alla oppugnazione della piazza, al perdere
l'esercito. Ordinate ed eseguite in men che non si potrebbe credere per
la incredibile celerità dei soldati, tutte queste mosse, mandava a corsa
considerabili rinforzi a Sauret, perchè ricuperasse Salò, e liberasse
Guyeux che tuttavìa si difendeva valorosamente. Comandava a Dallemagne,
assaltasse il nemico a Lonato e cacciasselo; imponeva ad Augereau lo
rompesse a Ponte-San-Marco ed a Brescia, e verso Salò voltandosi,
ajutasse Sauret, e facesse opera di tagliare il ritorno a Quosnadowich.
Faceva anche attaccare con una grossa banda un corpo forte di Austriaci,
che custodiva Desenzano a riva il lago. Ebbero tutti questi assalti,
ancorachè fossero molto sanguinosi, massimamente quello di Desenzano,
dove il reggimento di Klebeck, che sostenne con grandissimo valore quasi
tutto il peso della giornata, perdè più di mille soldati, quel fine che
Buonaparte si era proposto: entrarono vincitori, Sauret in Salò,
Dallemagne in Lonato ed in Desenzano, Augereau in Montechiaro ed in
Brescia. Quosnadowich, veduto che era alle mani con la maggior parte
degli avversarj, che non aveva nuove che Wurmser accorresse in suo
ajuto, e che temeva che il nemico, correndo a Riva, gli tagliasse il
ritorno verso il Tirolo, si ritirava con passi frettolosi a Gavardo. Per
tal modo Buonaparte co' suoi movimenti celeri ed ottimamente ordinati,
sbaragliava in poco tempo un'ala intiera di Wurmser, che gli aveva già
fatto molto male, ed avrebbe potuto fargliene un maggiore, se si fosse
allargata, come aveva intenzione, nelle pianure verso il Milanese.
Intanto per assicurare i luoghi abbandonati da Augereau, vi surrogava
Massena con tutto il suo corpo di truppe.

Mentre tutte queste cose si preparavano e si facevano sulla destra loro,
gli Austriaci s'impossessavano di Verona, e Wurmser, difilandosi per la
sinistra del Mincio, entrava con un grosso corpo, ed in sembianza di
vincitore in Mantova. Il presidio a gran festa guastava le trincee fatte
dai Francesi, e tirava dentro le mura meglio di centoquaranta pezzi di
grosse artiglierìe, che, trovati nella cittadella di Ancona, nel forte
Urbano e nel castello di Ferrara, o presi per forza, o dati loro in mano
dal papa in virtù della tregua, vi avevano condotto per battere la
piazza. Wurmser, avuta questa vittoria, sapendo i primi prosperi
successi di Quosnadowich, ed ignorando i sinistri, dava opera
securamente a raccorre vettovaglie e bestiami per provvedere del fodero
necessario quella importante fortezza. Ma gli fu breve la sicurezza;
conciossiachè gli sopravvennero bentosto le novelle dei disastri
accaduti a Quosnadowich; il che lo fece accorgere, che la fortuna
Francese era ancora in istato, e tuttavìa più dubbio ciò, ch'ei credeva
già sicuro. Considerato adunque che quello non era tempo da starsene, ed
avendo ancora forze sufficienti per affrontarsi, con isperanza di
vittoria, col nemico, usciva da Mantova, e se ne giva alle stanze di
Goito, correndo la campagna co' suoi corridori fino a Castiglione. Era
stato preposto alla guardia di questa terra da Buonaparte il generale
Valette, che, veduto comparire il nemico, sbigottitosi con pochezza
d'animo inescusabile, abbandonava il posto, ed andava con la sua squadra
fuggiasca a seminar paura fra i repubblicani, che erano in possesso di
Montechiaro. Questo accidente improvviso fece cader l'animo a
Buonaparte, che, deponendo il pensiero di più volere assaltar il nemico,
voleva ritirarsi sul Po, deliberazione veramente perniciosissima, e che
sarebbe stata la rovina di tutta la guerra Italica: l'avrebbe anche
mandata ad effetto, se Augereau più animoso di lui non l'avesse impedita
confortandolo a rientrare nella sua solita magnanimità, ed a mostrare il
viso alla fortuna. Debbe perciò la Francia restar obbligata della gloria
acquistata nei campi di Castiglione più che a Buonaparte, ai consiglj di
Augereau avanti il fatto, ed al suo valore nel fatto. Ma Buonaparte non
ancora ripreso l'animo, e la mente ancor piena del grave pericolo in cui
si trovava, stava tuttavìa dubbio e spaventoso, nè sapeva risolversi nè
al combattere, nè al ritirarsi. Augereau, che il conosceva, lo esortava
ad appresentarsi ad una mostra di soldati. Quando eglino videro il
capitano loro, con atti di vivezza, di giubilo, e di estro Francese, con
lietissime grida il confortavano a star di buon animo, a non aver
timore, a fidarsi in loro: gli conducesse pure alla battaglia; e
sclamando, viva Buonaparte, viva la repubblica, facevano echeggiare i
colli di Castiglione di quel romore festivo. Or bene sia, disse
Buonaparte, accetto il felice augurio, domani vedrete in viso il nemico.

In questo mezzo Quosnadowich, che era capitano ardito e pratico,
ricevuti alcuni rinforzi alle sue stanze di Gavardo, ed avute le novelle
dello avanzarsi di Wurmser verso Castiglione, conoscendo di quanta
importanza fosse il fare ogni sforzo per congiungersi con esso lui ad un
impeto comune, od almeno il consuonarvi per una diversione, usciva di
nuovo in campagna, e prostrato Sauret, che gli stava a fronte, e fattosi
signore di Salò, velocemente scendeva con forze poderose verso Lonato.
L'antiguardo di Quosnadowich condotto dal generale Ocskay già si era
impossessato di Lonato; le cose divenivano pericolosissime pei
repubblicani. In questo forte punto Massena arrivava col suo antiguardo
vicino a Lonato, e volendo ricuperare quel sito, in cui consisteva la
somma della fortuna, perchè se gli Alemanni vi si mantenevano, si
difficoltava molto l'impedire la unione di Quosnadowich con Wurmser,
mandava il generale Pigeon, ma non con gente a sufficienza, ad assaltare
Ocskay. Fu durissimo l'incontro. Pigeon non solamente fu rotto e vinto,
ma perdè tre pezzi d'artiglierìe leggieri, e venne prigioniero in mano
del nemico. Udito il caso, accorrevano Massena e Buonaparte per
rimediare alla fortuna vacillante. Ordinava il generalissimo un grosso
squadrone assai fitto, e lo mandava a serrarsi addosso al centro del
nemico, il quale insuperbito per la prima vittoria, e credendo, non solo
di vincere, ma ancora di prendere tutto il corpo repubblicano,
distendeva le sue ali con pensiero di cingere i soldati di Buonaparte.
Questa mossa, debilitando il mezzo della fronte, diè del tutto la
vittoria ai Francesi; imperciocchè mentre Massena raffrenava l'impeto
dell'ali estreme degl'Imperiali con mandar loro incontro quanti feritori
alla leggiera potè raccorre, Buonaparte con quel fitto squadrone dava
dentro alla mezza schiera. Faceva ella una viril difesa, non senza grave
uccisione dei repubblicani; ma finalmente non potendo più reggere a sì
impetuoso assalto, sbaragliata cedeva il campo, ritirandosi verso il
lago, principalmente a Desenzano. Fu liberato Pigeon; si racquistarono
le perdute artiglierìe. I Francesi seguitavano gli Austriaci a
Desenzano, e gli avrebbero condotti all'ultima fine, se non era che,
sopravvenendo con ajuti mandati da Quosnadowich il principe di Reuss,
gli metteva in salvo col condurgli a luoghi sicuri verso Salò. In tutte
queste zuffe tanto miste ebbe più parte la fortuna che l'arte, e sebbene
i disegni dei generali Tedesco e Francese fossero certi, del primo di
calare, del secondo d'impedire che calasse, pare a noi, che Quosnadowich
abbia meglio eseguito il suo intento, che Buonaparte, perchè quegli calò
quando volle, e questi non l'impedì quando volle; ed anche si può
argomentare da tutti i fatti successi sulla destra del lago, che il
generale repubblicano abbia più operato a caso, o per necessità, che con
proposito deliberato, dominato piuttosto, che dominatore della fortuna.

Mentre queste fazioni succedevano sulla sinistra dei Francesi, Augereau,
che non voleva che Castiglione fosse perduto, perchè quel sito era il
principale impedimento alla unione delle diverse parti dell'esercito
Tedesco, indirizzava le sue genti al riacquistarlo; ma già i Tedeschi
l'avevano munito con un forte presidio, conoscendo l'importanza della
terra, con farvi alloggiare una forte banda di soldati, che era
l'antiguardo di Wurmser governato dal generale Liptay. Il castello, i
colli vicini, ed il ponte erano guerniti di molti e buoni soldati, tanto
più confidenti in se medesimi, quanto Wurmser, spuntando da Guidizzolo,
si avvicinava con tutte le sue genti. Ordinava Augereau per modo i suoi,
che il generale Beyrand assalisse il corno sinistro degli Austriaci, e
per assicurare vieppiù questa parte, comandava al generale Robert,
facesse un'imboscata per riuscire alle spalle degli Alemanni. Verdier
con un grosso nervo di granatieri era per assaltare nel mezzo il
castello medesimo di Castiglione, e nella parte superiore il generale
Pelletier si apparecchiava ad urtare la destra del nemico. Ma per
provveder meglio ad ogni caso fortuito, ordinava Buonaparte, che la
schiera di ultima salute condotta dal generale Kilmaine andasse ad
unirsi ad Augereau, perchè fosse più fortemente sostenuta la battaglia.
S'incominciava a menar le mani molto virilmente da ambe le parti, era il
dì tre d'agosto; animava gli uni la memoria delle vittorie fresche, e la
presenza dei loro generali Buonaparte ed Augereau, gli altri il vicino
soccorso del maresciallo. Dopo una ostinatissima difesa Liptay, non
potendo più reggere, si ritirava: anzi scrivono alcuni, che disperando
affatto della giornata, già si fosse risoluto di arrendersi. Ma o che in
questo punto si fosse accorto, che i repubblicani non erano tanto
numerosi quanto a prima giunta si era persuaso, come si narra da qualche
storico, o che, come altri credono, avesse veduto un grosso di
cavallerìa Tedesca, che accorreva galoppando in suo ajuto, ripreso
animo, ritornava alla battaglia più animoso di prima. Già con
incredibile valore combattendo, rendeva dubbia la vittoria, quando
Robert, uscendo fuori dall'imboscata, a gran furia lo assaliva. Questo
urto improvviso disordinò tanto gli Alemanni, che si ritiravano,
lasciando la terra di Castiglione in potestà dei Francesi. Ebbe in
questo punto Liptay qualche rinforzo delle prime truppe di Wurmser che
arrivavano. Per la qual cosa si fece forte al ponte, che non aveva ancor
perduto, e continuava a tempestare con costanza veramente Austriaca. Il
contrasto diveniva più sanguinoso di prima, si combatteva fortemente su
tutta la fronte. Finalmente i Francesi, spintisi avanti con la solita
concitazione, e non essendo ritardati nè dagli urti che ricevevano sul
ponte, nè dalla fama che già tutta l'oste Tedesca fosse arrivata,
conquistarono il ponte: il che sforzò gl'imperiali a ritirarsi. Ma già i
Francesi seguitando il favor della fortuna, rompevano, tanta era la
pressa che quivi facevano Beyrand e Robert, l'ala sinistra degli
Austriaci, e l'avrebbero anche conculcata del tutto, se una batterìa
posta opportunamente sopra di un poggio vicino non avesse raffrenato
l'impeto loro. Ciò fu cagione, che tenendo ancora gli Austriaci la
posizione loro dietro Castiglione, impedirono ai Francesi l'inoltrarsi
nella pianura, che separava l'ala destra dalla sinistra degl'imperiali,
e si crearono abilità di sostenere nel medesimo luogo, due giorni dopo,
un'altra ostinata battaglia. In questa fazione combattuta con
grandissimo valore da ambe le parti, perdettero gli Austriaci fra morti,
feriti, e prigionieri quattro mila soldati con venti bocche da fuoco. Nè
fu lieta la vittoria ai Francesi; perchè mancarono di loro più di mila
soldati eletti, fra i quali a molto onore si nominano Beyrand,
Pourailler, Bourgon, e Marmet.

Nondimeno le sorti d'Italia stavano ancora in pendente: Wurmser, nel
quale si possono lodare una attività ed un vigor d'animo superiori
all'età, aveva raccolto tutte le sue genti, e si apparecchiava ad
ingaggiare una nuova battaglia, che doveva por fine a quell'acerbissima
contesa, ed a quelle pugne sparse, che da più giorni duravano, più
sanguinose che terminative. Aveva un novero di venticinque mila soldati
di pruovato valore; gli schierava per forma che la sinistra si
appoggiasse all'eminenza di Medolano, che si erge fra Guidizzolo e
Castiglione, la destra si distendesse fino a Solfarino. Buonaparte ancor
egli aveva fatto opera, che tutti i suoi venissero a congiungersi
insieme per sostenere un cimento tanto pericoloso. Già la più gran parte
era raccolta fra la terra di Castiglione, e la fronte dei Tedeschi, e
per tal modo l'ordinava, che l'ala sinistra guidata da Massena potesse
assaltare la destra del nemico, Augereau con la mezzana desse dentro al
mezzo, e finalmente Verdier con le fanterìe, e Beaumont coi cavalli
urtassero la sinistra. Ma il generale della repubblica, che non aveva
usato nel raccorre i suoi la medesima celerità che l'emolo suo,
quantunque vecchio, usato aveva; e volendo in giornata di tanta
importanza rendere per lui sicuro per tutti i mezzi l'esito del
conflitto, aveva comandato alla schiera di Serrurier, che era sotto la
cura di Fiorella, e stava alle stanze sulle rive del Po a Bozzolo ed a
Marcarìa, camminasse celeremente verso Castiglione, e ferisse di fianco
la punta sinistra degl'imperiali. Il quale consiglio fu molto a
proposito, come si vedrà dal progresso dei fatti che seguirono. Nè
parendo per la sagacità sua a Buonaparte, che questi preparamenti
bastassero, s'indirizzava a Lonato per vedere, se fosse possibile di far
venire altre genti da quella terra al tempo principale. Quivi successe
un caso molto mirabile, secondochè narrò Buonaparte, e ripeterono tutti
gli storici di quei tempi e dei tempi posteriori, e questo fu, che il
generale di Francia, andando a Lonato con persuasione di trovarvi i
suoi, ed avendo con esso lui solamente una squadra di dodici centinaja
di soldati, vi trovasse in vece un corpo Tedesco grosso di quattromila
combattenti tra fanti e cavalli con non pochi pezzi di artiglierìa. Era
Buonaparte in gravissimo pericolo, e già il comandante Alemanno
gl'intimava, si arrendesse. Ma egli, accorgendosi che in accidente tanto
improvviso, dove non valeva la forza, l'audacia doveva supplire, al
Tedesco con sicuro volto rivoltosi, gli disse, maravigliarsi bene ch'ei
tanto presumesse di se medesimo, che si ardisse chiamar a resa
Buonaparte vittorioso nel suo principal campo stesso, e cinto da tutto
il suo esercito: andasse, e da parte sua al suo generale recasse, che se
subito non s'arrendesse, ed in poter suo disarmato non si desse,
pagherebbe colla morte il fio di tanta temerità. Erasi, come narrano gli
storici, accorto Buonaparte, raccogliendo nella sua mente tutti i fatti
di quei giorni, che quella squadra fosse la gente fuggiasca di
Desenzano, che, avendo trovato i passi di Salò chiusi da Guyeux, o
andasse errando a casa, o si sforzasse di raggiungere il corpo
principale di Wurmser. Vogliono che i Tedeschi intimoriti, deposte le
armi, si arrendessero a discrezione.

Questo fatto abbellito da graziose parole si rende credibile, se si
considera l'audacia Francese, soprattutto quella di Buonaparte, capace
di questo, ed anche di molto più; ma si stimerà incredibile, se si pon
mente, che qualunque si voglia supporre la bonarietà Tedesca, non può
ella però esser tale che scenda all'estremo della semplicità, quale la
dimostrerebbe la narrazione di Buonaparte. Pure esso è affermato da
tanti storici degni di fede, che noi saremmo disposti a prestarvi
credenza, se nell'animo nostro nol rendesse dubbio il considerare, che
niuna fama primitiva del medesimo ne suonò a Lonato, che mai non si
disse, nè si seppe chi fosse il generale Tedesco che governava la
squadra fatta captiva, e il nominarlo avrebbe tolto ogni dubbio; che gli
Austriaci in tutte le mosse ed in tutti i combattimenti di quei giorni,
non che abbiano mostrato o semplicità, o viltà, diedero segni di somma
avvedutezza e di sommo valore; che la colonna ritiratasi a Desenzano
dopo l'aspra battaglia di Lonato obbediva ad Ocskai ed al principe di
Reuss, l'uno e l'altro soldati da non lasciarsi ingannare nè intimorire
così alla prima, e uomini di tal nome, che portava pure il pregio che si
nominassero, se in quell'accidente maraviglioso avessero ornato
disarmati e vinti il trionfo di Buonaparte; che un grosso di quattromila
Austriaci congiunto a quel corpo, che già signore di Ponte-San-Marco, e
della strada per a Brescia, non erano tali che non potessero sforzare il
passo di Salò, e che avessero paura della piccola quadriglia di Guyeux,
che occupava questa terra, considerato massimamente che una non debole
mano di Tedeschi alloggiava ancora a Gavardo; che finalmente quel
correre liberamente la strada da Brescia a Lonato, quell'occupare
fortemente quest'ultima terra e quell'intimare così fiero e così
replicato a Buonaparte, che si arrendesse, non dimostrano uomini
fuggiaschi e timorosi. Certamente o è falsa la dedizione dei Tedeschi, o
sono false le circostanze narrate dagli storici. Ma se il fatto è vero,
non so come si possa scusare un generalissimo, che dà dentro alla cieca
in una schiera nemica tanto grossa, che l'uscirle di mano fu piuttosto
cosa miracolosa che maravigliosa. Adunque Buonaparte non aveva spie?
adunque non correva la campagna con gli esploratori? adunque viaggiava
così alla sicura in un paese, dove le truppe ed Austriache e Francesi, e
le zuffe loro erano tanto miste, e verso quella parte, donde sapeva che
Quosnadowich voleva sboccare per unirsi con Wurmser? Certamente una tale
sicurezza era molto impertinente al tempo presente, e Buonaparte non era
uomo da commettere questi errori; perciò si rende molto dubbio il fatto.
Che se poi ad ogni modo è vero, dovrassi il capitano di Francia tanto
biasimare dell'imprudenza che lo condusse in poter del nemico, quanto
lodare dell'audacia con la quale se ne liberò.

Tutte queste fazioni, quantunque di gran momento fossero, non avevano
ancora intieramente giudicato la fortuna delle armi fra i due potenti
emoli, e restava ancora a determinarsi in una battaglia campale, se le
speranze dall'imperatore d'Alemagna poste nella virtù di Wurmser, e
tutto quello sforzo per la ricuperazione d'Italia avessero a riuscire o
fruttuosi, o vani. Erasi, come abbiam narrato, il maresciallo Austriaco
accampato tra Medolano e Castel Venzago a fronte di Castiglione, tra la
quale terra e le sue genti se ne stavano schierati i Francesi. Erano i
soldati delle due parti stanchi dai lunghi viaggi e dalle frequenti
battaglie, e però, sebbene a fronte gli uni degli altri già si
trovassero il giorno quattro agosto, nissun motivo fecero per
affrontarsi. Piaceva l'indugio a Buonaparte, perchè attendeva alcune
genti fresche, e perchè principalmente sperava che Fiorella, in cui era
posta la più forte speranza della vittoria, arrivasse in luogo, donde
potesse partecipare al combattimento. La mattina del giorno seguente,
appena aggiornava, essendo giunto il tempo, che Buonaparte si era
prefisso come conveniente alla sua impresa, e non movendosi
gl'imperiali, disposti piuttosto ad aspettare che a dar la carica,
comandava ad Augereau, ed a Massena, che assaltassero il nemico; ma
essendo suo intento che solo s'ingaggiasse la battaglia, ma non si
tentasse perancora di sforzar l'inimico, ordinava loro, che, dato il
primo urto, e tosto che gli Austriaci uscissero dal campo per
seguitargli, si ritirassero. La cosa successe come il capitano Francese
l'aveva ordinata; perchè, non così tosto si era incominciato a menar le
mani, gli Alemanni, che si sentivano forti, saltando fuori degli
alloggiamenti, urtavano gagliardamente i Francesi, che, fatto un po' di
resistenza, per ubbidire ai comandamenti del capitano generale, si
tiravano indietro. Dalla quale mossa molto a proposito fatta prendendo
animo Wurmser, andava distendendo l'ala sua destra verso Castel Venzago
con intenzione di circuire la sinistra dei Francesi retta da Massena, e
di dar la mano a Quosnadowich, di cui non sapeva le rotte. Quest'era
appunto il desiderio di Buonaparte, conciossiachè suo pensiero fosse di
urtare piuttosto e sbaragliare la sinistra di Wurmser, perchè conosceva
i sinistri casi di Quosnadowich; la fortezza di Peschiera, che era in
suo potere, l'assicurava sul suo fianco sinistro, e Fiorella stava in
procinto di arrivare sul campo di battaglia contro la punta sinistra dei
Tedeschi. A questo fine, mentre Massena ed Augereau sostenevano l'urto
degli Austriaci a stanca ed in mezzo, mandava Buonaparte Verdier con un
forte polso di granatieri, e con un reggimento di cavallerìa ad
assaltare le trincee erette sul colle di Medolano. Ma perchè questo
assalto riuscisse meno sanguinoso nel fatto, e più felice nel fine,
ordinava che il colonnello Marmont, soldato molto pratico a governar le
artiglierìe, posti venti pezzi grossi nella pianura di Medole,
fulminasse quel ridotto nemico. Rispondevano furiosamente dal colle di
Medolano le artiglierìe Austriache, e ne seguitava un sanguinoso
combattimento. In mezzo a tanto rimbombo si faceva avanti con singolar
valore Verdier, a cui era compagno Beaumont. Perveniva Verdier al
ridotto, e dopo un'asprissima contesa e molto sangue, se ne impadroniva.
Al tempo medesimo Beaumont, precipitandosi a corsa verso il villaggio di
San Canziano dietro la estremità sinistra degl'imperiali, che già
vacillava trovandosi spogliata di quel principale fondamento del
ridotto, accresceva terrore ai fuggiaschi, e lo dava ai contrastanti. Nè
questo bastando a dare l'ultima stretta, arrivava, tanto bene aveva
Buonaparte disposte le cose, in questo punto stesso Fiorella coi soldati
di Serrurier, che dando dentro incontanente ai nemici, che non se
l'aspettavano, gli sforzava a rotta manifesta.

Wurmser per ristorare la battaglia, che era in questo luogo in tanta
declinazione, vi mandava in fretta la cavallerìa, che urtando Beaumont e
Fiorella, frenava per qualche tempo l'impeto loro. Ma Buonaparte, veduto
che era giunto il momento di vincere, fe' caricare con tutto lo sforzo
di Massena e di Augereau l'ala destra e la mezzana dei Tedeschi. Spediva
altresì in fretta alcuni rinforzi a Fiorella, il quale anche acquistava
nuove forze per l'accostamento successivo delle sue genti, che, rimaste
indietro, ora a grado a grado arrivavano. Diventava allora la battaglia
generale su tutta la fronte, e se il capitano Francese aveva mostrato,
sì prima che nel mentre del fatto, maggior perizia dell'antico capitano
dell'Austria, i soldati Austriaci si dimostrarono pari pel valore ai
soldati Francesi. Fuvvi che fare assai per questi alla torre di
Solfarino, che virilmente assalita, fu anche virilmente difesa. Prevalse
infine del tutto la fortuna repubblicana, perchè Massena pressava con
vantaggio dal canto suo il nemico, Augereau lo vinceva a Solfarino,
Verdier, Marmont, Beaumont e Fiorella lo perseguitavano rotto e
disordinato a Cavriana. Così tutto l'esercito Alemanno, parte rotto,
parte intiero si ritirava al Mincio; il qual fiume prestamente varcato a
Valeggio, e la stanchezza dei perseguitatori il preservarono da maggior
danno. Questa fu la battaglia di Castiglione combattuta con arte
mirabile da Buonaparte, e con gran valore da Augereau. Da questa
medesima acquistò poscia quest'ultimo il nome di duca da Buonaparte
creatosi imperatore. Scemarono gli Austriaci in questo fatto di meglio
di tre mila soldati o morti, o feriti, o prigionieri, di trenta cannoni,
di centoventi cassoni, e di munizioni da guerra in proporzione. Non
arrivò a mille la perdita dei Francesi; fra loro di soldati di nome
mancò il solo generale Frontin. In tutte queste zuffe intricate, miste e
sanguinose, che in pochi giorni si attaccarono fra Wurmser, e
Buonaparte, piansero i Tedeschi più di ventimila soldati, e circa
quattrocento ufficiali. Fecero anche conspicua la vittoria dei
repubblicani settanta cannoni presi. Poco meno esiziali furono le armi
imperiali ai Francesi, poichè mancarono dalle insegne di Francia meglio
di diecimila soldati o morti, o feriti, o caduti in mano degl'Imperiali.

La vittoria di Castiglione, che tanto affliggeva la potenza
dell'Austria, poneva di nuovo l'Italia in potestà di Buonaparte: perchè
Wurmser, quantunque non fosse scoraggiato dalla fortuna contraria,
ridotto a poche genti, non poteva più contendere col fortunato suo emolo
dell'imperio di quella contrada, destinata oramai ad essere preda dei
combattenti, o serva dei vincitori.

Buonaparte, conseguita con tant'arte e con tanta fortuna sì gloriosa
vittoria, si risolveva a perseguitar celeremente le reliquie del suo
avversario, sì perchè non voleva dargli tempo di rifarsi, e sì perchè in
aura sì favorevole gli tornavano in mente i vasti pensieri, già molto
tempo da lui spiegati al direttorio, di volere andar ad assaltare,
valicando i monti del Tirolo, il cuore della Germania, per conculcarvi
del tutto, congiunto che fosse con Moreau e Jourdan, che guerreggiavano
sul Reno, la potenza dell'Austria. Le fresche vittorie, ed il terrore
concetto per loro dai popoli e dai soldati nemici, era occasione
favorevole a così gran disegno. Perlochè si accingeva a voler tosto
passare il Mincio, per vedere quello che preparasse la fortuna sulla
sinistra sponda contro il capitano dell'Austria. A questo fine faceva
trarre furiosamente da Augereau con le artiglierìe contro Valeggio per
dare in questo luogo riguardo al nemico, mentre Massena sospintosi
avanti per Peschiera tenuta tuttavìa da' suoi, sbaragliava, secondandolo
virilmente Victor, Liptay, che fu costretto di ritirarsi a Rivoli.
Wurmser, veduto da questo fatto che non era più tempo da aspettare a
ritirarsi in Tirolo, rinfrescata di nuove genti Mantova, si metteva in
viaggio per salire per la valle dell'Adige. Il seguitavano Massena,
Augereau e Fiorella. Si appresentava quest'ultimo alle porte di Verona
con animo di entrarvi per perseguitare gli Austriaci, che dentro,
sebbene in picciol numero, si trovavano, ed in fretta si apprestavano a
partire per le rive superiori dell'Adige. Chiedeva Fiorella le si
aprissero. Il provveditore Veneto, che temeva che se due nemici tanto
sdegnati l'uno contro l'altro, e nel bollor del sangue dei fatti recenti
si azzuffassero dentro le mura, ne sarebbe sorto qualche grande
sterminio, rispondeva che le aprirebbe, passate due ore. L'intento suo
era di dar tempo agli Austriaci di sgombrare, acciocchè Verona non
diventasse campo di battaglia. Buonaparte sopraggiunto fulminava le
porte coi cannoni, ed entrava vincitore. Successero alcune sparse zuffe
coi Tedeschi, non senza terrore dei Veronesi, e se gli Austriaci fossero
stati o più numerosi o più animosi seguiva qualche funesto accidente. Ma
i repubblicani, mostrando moderazione, eccettuate alcune ingiurie fatte
nell'oscurità della notte, conservarono la terra intatta.

Entrato per tal modo in Verona il generalissimo di Francia, ed animati
di nuovo i suoi con un manifesto, in cui gli paragonava, certo con
ragione pel coraggio, ai soldati di Maratona e di Platea, gli conduceva
alle fazioni del Tirolo. Saliva col grosso per le rive dell'Adige,
contro Wurmser; Sauret in questo mentre, per ordine suo, camminando
all'insù della sponda occidentale del lago, andava a ferire Quosnadowich
e il principe di Reuss. Dovevano entrambi raccozzarsi in su quel di
Roveredo per andarsene poscia ad occupar Trento, metropoli del Tirolo
Italiano. Furono da Sauret cacciati gli Austriaci da tutti i posti sul
lago per modo che, abbandonata Rocca d'Anfo e Lodrone, si ritirarono ai
luoghi superiori di Arco. Dal canto suo Buonaparte, per opera di Massena
e di Augereau, superati, non senza sangue, i siti forti di Corona e di
Preabocco, e più su di Ala, di Serravalle e di Mori, mentre Vaubois si
alloggiava in Torbole, compariva con mostra vittoriosa in cospetto di
Roveredo. I Tedeschi già rotti a Mori, e spaventati da un furioso
assalto di Rampon in Roveredo, abbandonarono frettolosamente la terra
con andare a posarsi nel sito fortissimo, che chiamano il Castello della
Pietra, o di Calliano. Solo passo a questa terra a chi viene di sotto, è
una stretta forra, che è serrata a destra da monti inaccessibili, a
sinistra dall'Adige. La terra medesima poi distendendosi anch'essa dal
monte al fiume, serra il passo, ed appresenta verso la profonda forra un
grosso muro merlato, che rende assai facile la difesa. Per questa
strettura dovevano passare, e questa muraglia, munita dai Tedeschi di
grosse artiglierìe, espugnare i Francesi per andare all'acquisto di
Trento. Speravano gl'imperiali, se non di arrestare l'impeto del nemico
in questo luogo, almeno di starvi forti tanto, che ogni cosa potessero
mettere in sicuro alle spalle. Ma quei presti repubblicani, capaci a
sostenere le battaglie giuste nei luoghi piani, e molto più capaci
ancora a far le guerre spedite e spartite dei monti, ebbero assai presto
superati tutti gli ostacoli, che e la natura del sito, e l'arte del
nemico aveva loro opposto. Imperciocchè il generale Dammartin, allogate,
con incredibile fatica, alcune artiglierìe in un luogo creduto per lo
innanzi inaccessibile, donde feriva di fianco la stretta, ed i feritori
alla leggiera, destrissimi ed animosissimi, come sono ordinariamente i
Francesi, arrampicatisi per luoghi dirupati e precipitosi, togliendo
sicurezza a quel forte passo, tempestavano contro i difensori molto
furiosamente. Vedutosi da Buonaparte il successo di queste cose,
comandava a tre battaglioni di disperato valore, dessero dentro alla
forra a precipizio senza trarre, ed assaltassero il castello, che in
fine di quella torreggiava. Nè fu meno pronta la esecuzione di quanto
fosse risoluto il comandamento; perchè messisi i battaglioni a quello
sbaraglio, in meno tempo che uomo non concitato a presti passi farebbe,
passarono la forra, menando grande strage degli Alemanni. Spaventati e
rotti i Wurmseriani abbandonarono all'audacissimo nemico non solo la
strada, ma anche la forte muraglia, ritirandosi a gran fretta a Trento.
Nè credendovisi sicuri, e lasciandolo in balìa di se medesimo, e certa
preda ai repubblicani, si ritirarono sulla destra del Lavisio sulla
strada per a Bolzano. Tale fu l'esito della battaglia di Roveredo,
combattuta il dì quattro settembre, nella quale risplende vieppiù
chiaramente il valor dei Francesi, già tanto chiaro per le precedenti
fazioni. Perdettero gli Austriaci, con venticinque cannoni, tre in
quattro mila soldati morti, feriti, o prigionieri. Dei Francesi pochi
mancarono, per la speditezza del fatto.

Perduto il forte sito di Calliano, restava Trento senza difesa. Infatti
il cinque settembre, ritiratosene il giorno precedente il vescovo,
principe dell'impero germanico, vi entravano i Francesi vittoriosi,
prima Massena, poi Vaubois, il quale, non potendo tollerare sotto gli
occhi suoi propri i ladronecci di Toscana, e preferendo i pericoli di
morte al veder l'infamia, aveva instantemente chiesto di esser mandato
al campo. Divenuto Buonaparte signore di Trento, veniva tosto in sulle
lusinghevoli parole, dichiarando, volere, che la città e principato di
Trento fossero per sempre liberati dalla superiorità Tedesca, e posti in
libertà. Laonde, cacciati tutti coloro che per parte dell'impero
germanico vi tenevano i magistrati, vi surrogava i nativi, con
eleggergli tra quelli che erano più avversi al dominio Tedesco, o più
amatori del nome Francese, o più zelanti di novità. Del rimanente poco
importava al generale della repubblica lo stato dei popoli Trentini:
bensì gli premeva di sollevare con dolci discorsi i popoli della vicina
Germania, affinchè tumultuando contro i principi loro, gli rendessero
facile l'impresa di congiungersi coi soldati di Ferino mandati avanti da
Moreau con questo intento. Certo era, che chiamata a sedizione la
Baviera, l'imperatore d'Alemagna sarebbe stato ridotto in estremo
pericolo, o costretto ad accettare patti disonorevoli. Questi erano i
pensieri ai quali era venuto Buonaparte, per la vastità della sua mente
e per lo stimolo delle vittorie.

Gli rompeva questi disegni l'antico Wurmser. Aveva il capitano Austriaco
considerato, che Buonaparte si era recato nell'animo, ch'ei fosse per
difendere per quei luoghi alpestri con le reliquie de' suoi i passi
della Germania. Credeva anzi, che il generale di Francia fosse
confidente di venire a capo di questo suo intento; perciocchè si vedeva
probabile, che coloro i quali avevano vinto con tanto impeto le strette
di Calliano, potrebbero anche facilmente superare gli altri passi del
Tirolo. Ma il pratico e tenace Alemanno fece avviso, che quello che
combattendo di fronte non avrebbe potuto conseguire, il potrebbe per
modo di diversione. Deliberossi adunque con animoso e ben ponderato
consiglio di voltarsi di nuovo all'Italia, sperando che per la sua
presenza inopinata in questa provincia, aggiuntovi qualche rinforzo che
testè gli era giunto dal Norico, avrebbe potuto farvi qualche
variazione, od almeno ritirarsi al sicuro nido di Mantova. Qualunque
avesse ad essere o prospero od avverso l'esito di questa fazione, bene
era certo l'effetto di tirare nuovamente Buonaparte in Italia, e di
stornare per questo mezzo quella terribile tempesta dalla nativa
Germania. Nasce la Brenta poco lontano da Trento, e correndo nel fondo
di una valle profonda tra monti aspri e discoscesi, arriva a Bassano,
luogo dove incominciano ad aprirsi le dilettevoli pianure del Padovano e
del Vicentino. Questa è la strada che conduce da Venezia a Trento per la
più diritta, senza passar per Verona. Adunque il maresciallo, già fin
quando si combatteva a Roveredo ed a Calliano, s'incamminava, scendendo
a gran passi, per la valle Brentana, intento suo essendo di congiungersi
in Bassano con gli ajuti, che venuti dal Norico sotto la condotta dei
generali Mitruski e Hohenzollern si erano ridotti ad aspettarlo in
quella città. Si era persuaso che il suo avversario, udita la strada
presa da lui, non solamente deporrebbe il pensiero di assaltar la
Germania, ma ancora scenderebbe a gran passi a seconda dell'Adige per
andar a far argine a quel nuovo impeto nelle vicinanze di Verona. Della
prima opinione non s'ingannava Wurmser, perchè effettivamente
Buonaparte, abbandonata l'impresa di Germania, si rivoltava verso
l'Italia; ma bene non prese la via dell'Adige, anzi, sprolungata la
destra de' suoi per la valle medesima della Brenta, seguitava
frettolosamente, divallandosi ancor esso, le genti Alemanne. Erano
guidatori principali di questi presti soldati, secondo il solito, quei
due folgori di guerra Massena e Augereau. Questa deliberazione fece
Buonaparte per interrompere a Wurmser ogni comunicazione coi corpi che
lasciava ai luoghi più alti del Tirolo, e perchè non altra speranza di
salute restasse al capitano dell'imperatore, se non quella o di
ritirarsi più che di passo alle montagne donde sorge la Piave, o di far
opera di condursi a Mantova. Marciarono tanto speditamente i
repubblicani, che giunsero gl'imperiali a Primolano, e gli vinsero con
presa di molti soldati, non però di quattromila, come fu scritto, che è
un'amplificazione di parole molto evidente. Si combattè poscia a
Cismone, si combattè a Selagno, e sempre felicemente pei Francesi. Già
quel nembo era vicino a scoccare contro Bassano, dov'era il corpo
principale di Wurmser. L'assaltarono correndo Augereau a sinistra.
Massena a destra, e tosto il ruppero, avendo fatto, in ciò dissimile da
se medesimo, invalida difesa, con grande ammirazione e sconforto di
Wurmser, che si era confidato nella fortezza di quel passo posto alla
sboccatura della valle della Brenta. Ora nissun altro partito restava al
maresciallo d'Austria, poichè sì presti l'avevano sopraggiunto i
Francesi, se non quello di ritirarsi per far pruova di guadagnare le
sicure muraglie di Mantova. Adunque, velocemente marciando, e
velocemente ancora seguitato dai repubblicani, passava l'Adige a
Porto-Legnago, batteva Massena a Cerea, Buonaparte a Sanguineto, ed
entrava coi soldati tutti sanguinosi, ma con aver fatta sanguinosa la
vittoria anche al nemico, dentro i ripari della forte Mantova.

Questo fu il fine dell'impresa di Wurmser in Italia, e del poderoso
esercito che vi condusse. Ne fu afflitta la Germania, ne fu lieta la
Francia, ne pendè di nuovo incerta l'Italia del destino che
l'aspettasse; perchè nè Mantova era piazza che si potesse facilmente
espugnare, nè l'imperator d'Alemagna era tale, che non fosse per fare un
nuovo sforzo per riconquistar le rive tanto infelicemente feconde
dell'Adda, del Ticino e del Po.

Siede Mantova, città antica e nobile, in mezzo ad un lago che il fiume
Mincio, calandosi da Goito in una gran fondura, forma, ed in tre parti
si divide, separate una dall'altra da due ponti, dei quali il superiore,
da presso a porta Molina dipartendosi, dove sono i molini dei dodici
apostoli, dà l'adito dalla città alla cittadella posta a tramontana;
l'inferiore apre il varco dalla porta di San Giorgio al sobborgo di
questo nome situato a levante. La prima parte del lago tra la bocca del
fiume, dove entra nel lago medesimo, ed il superior ponte frapposta,
chiamasi col nome di lago superiore; la seconda rinchiusa fra i due
ponti, con quello di lago di mezzo; e finalmente quella parte che dal
ponte inferiore partendo, insino all'emissario si distende, col nome di
lago inferiore si appella. Nè tutta la città è circondata da acque
libere e correnti; conciossiachè il Mincio, a stanca verso la cittadella
precipitandosi, lascia i terreni a dritta o del tutto scoperti, o di
poche acque velati, ma limacciosi tutti, ed ingombri di erbe e di canne
palustri. Questa è la palude, che si dilata, e circuisce le mura,
cominciando da porta Pradella, per cui si ha la via a Bozzolo ed a
Cremona, insino a porta Ceresa, per cui si va alla strada di Modena.
Così girando da porta Pradella per tramontana e levante fino a porta
Ceresa, è Mantova bagnata dalle acque dei tre laghi; e dando la volta
dalla medesima porta Pradella per Ponente ed Ostro fino a porta Ceresa,
è circondata da un profondo ed instabile marese, eccettuata una parte di
terreno più sodo situata a guisa di penisola da porta Postierla a porta
Ceresa. Quivi sorge il castello del T, così chiamato, perchè per
singolar guisa d'architettura ha forma di questa lettera dell'alfabeto.
Si ammirano in lui quelle belle pitture a fresco, che rappresentano la
battaglia di Giove e dei Titani, opera tanto celebrata di Giulio Romeno,
nativo di Mantova. Questa penisola si congiunge al corpo della città per
parecchi ponti: ma i principali aditi alla campagna si aprono pei due
suddetti ponti della cittadella, e di San Giorgio, e per mezzo degli
argini, che partendo dalle porte Pradella e Ceresa, ed attraversando la
palude, menano i viandanti all'aperto. Oltre le anzidette porte sonvene
alcune altre minori, o piuttosto uscite che porte, le quali danno sul
lago, e sono quelle della Catena, della Pomponassa, di San Niccolò,
degli Ebrei, d'Ozzolo, di San Giovanni e del Filatojo. Ma siccome la
palude a nissun modo varcabile è difesa più forte del lago, che con le
barche si può passare, così per assicurare la piazza là dove guarda il
lago, fu eretta a tramontana la cittadella, che chiude il passo a chi
venisse da Verona, ed il forte San Giorgio a levante contro chi volesse
andar contro alla terra, procedendo da Portolegnago e da Castellara. Non
ostante, parti pericolose erano le due estremità della palude, perchè là
sono gli argini che accennano alle due porte principali per la via di
terra, cioè Pradella e Ceresa. Per questa cagione furono affortificate
con bastioni, e con altre opere di difesa. Nè fu lasciata senza
munizioni la porta Postierla, la quale, avvegnachè si apra quasi nel
mezzo di una cortina, ha per difesa a destra il forte bastione di
Sant'Alessi, a sinistra un'alta di muro chiamata la torre di Sant'Anna.
Per dare poi maggiore forza a questa parte, principalmente a porta
Ceresa, e per impedire soprattutto che il nemico non possa fare un
alloggiamento nella penisola del T, furono ordinate alcune trincee con
terrati e terrapieni sull'orlo di lei, e nel luogo che chiamano il
Migliaretto. Così, oltre le acque e la palude, le principali difese di
Mantova consistono nella cittadella, nel forte San Giorgio, nei bastioni
di porta Pradella e di porta Ceresa, ed in altri propugnacoli, che da
luogo a luogo sorgono tutt'all'intorno nel recinto delle mura, e
finalmente nelle trincee del T e del Migliaretto.

Tutte queste difese fanno la fortezza di Mantova, ma più ancora l'aria
pestilente, che massimamente ai tempi caldi rende quei luoghi insani per
le febbri e per le molte morti, e fa le stanze pericolosissime,
principalmente ai forestieri, non assuefatti alla natura di quel cielo.
Non è però che nel complesso delle raccontate fortificazioni non vi sia
una parte di debolezza, perchè nè la cittadella nè il forte San Giorgio
sono tali, che possano resistere lungo tempo ad un nemico, che
validamente e con le debite arti gli oppugnasse; e chi fosse padrone di
questi due forti, potrebbe con evidente vantaggio battere il corpo della
piazza, più debole assai da questo lato che da quello della palude. Male
altresì la cittadella si chiama con questo nome, poichè non è tale nè
per la grandezza nè per la fortezza, che il presidio di Mantova vi si
possa ricoverare, nel caso in cui non fosse più abile a tenere la città.
La parte poi di porta Pradella, che è pure il lato più forte, e con più
diligenza munito, una sola difesa esteriore l'assicura; e quest'è
un'opera a corno dominata dall'eminenza di Belfiore. Le sole difese del
corpo della piazza in questa parte sono il bastione di Sant'Alessi,
stimato da tutti fortissimo, e pure troppo più piccolo, che non
bisognerebbe per poter essere guernito del numero di difensori e di
artiglierìe necessario, e la mezza luna di Pradella. L'uno e l'altra poi
non sono coperti, e le loro scarpe s'innalzano tutte sopra l'orizzonte.
Oltre a ciò sono congiunti fra di loro per una cortina lunghissima, e
perciò male atta ad essere difesa dai fianchi di quei due bastioni. Vero
è che per rimediare a questa debolezza, sono state sospinte oltre il
pelo della cortina, a guisa di due frecce, i due ridotti di terra Nuovo
e del Chiostro; ma questi due ridotti sono e di sito troppo più
ristretto e troppo, meno che si converrebbe, sporgenti, e male anco
volti rispetto alla cortina da potere e pel numero dei difensori, e per
quello delle artiglierìe, e per la direzione dei tiri acconciamente
servirle di difesa.

Nè maggior fortezza appare nelle mura di Mantova a mano manca di porta
Ceresa, andando verso il lago inferiore, perchè quivi, eccettuato un
debole torrione a guisa d'orecchione congiunto alla cortina, e tre
piccole e basse punte di bastioni, niuna difesa si ritrova. Sapevanselo
i Francesi, che prima dell'arrivo di Wurmser, avevano assaltato questa
parte, e già tanto si erano condotti avanti, che, aperta la breccia,
stavano in punto di entrarvi. A tutto questo pensando Buonaparte, era
venuto in questa opinione, che in venti giorni di trincea aperta si
potesse prender Mantova, ed a questa piazza anteponeva, per la fortezza,
quella di Pizzighettone. Aveva anche fatto disegno d'impadronirsene per
un assalto notturno ed inopinato con attraversare il lago sopra barche,
che a tal uopo aveva fatto apprestare. Avvertiva però, che la riuscita
di queste fazioni notturne dipende da un gridare o di cani o di oche.
Seguita da tutto ciò, che l'oppugnazione da questa parte non è tanto
malagevole, quanto porta la fama.

A questo si aggiunge, che quello che a prima vista pare constituire il
principale fondamento della difesa, ne fa appunto la debilitazione, e
questa cagione sono gli stretti argini per cui il nemico debbe
necessariamente passare per arrivare alla città; imperciocchè siccome i
più efficaci mezzi per ritardar le oppugnazioni e per prolungar la
difesa delle piazze sono le sortite forti degli assediati, che rovinano
le opere degli assedianti, così questi argini, rendendo le sortite più
difficili, nuocono alla difesa; perchè dovendo gli assediati uscire, e
passare per un luogo certo, stretto e lungo, facile cosa è agli
assedianti di scoprirgli, e di combattergli quando escono, ed innanzi
che sopraggiungano loro addosso. La quale facilità è anche più grande a
Mantova che in altre piazze, a cagione che per le acque del lago possono
agevolmente pervenire al campo degli assediatori i rapportatori e le
novelle. Questa natura dei luoghi è cagione, che con poche genti si può
fare, se non la oppugnazione, almeno l'assedio di Mantova, perchè il
nemico, senza che sia in necessità di circuire tutta la piazza,
ponendosi solamente, e facendosi forte alle punte dei ponti e degli
argini, verrà facilmente a capo di ridurre il presidio alla necessità di
capitolare per mancanza di vitto. Quindi è vero quello ch'era solito
dire Buonaparte, il quale se n'intendeva, che con settemila soldati se
ne possono bloccar dentro Mantova ventimila. Per la qual cosa si vede,
che se nuoce agli assaltatori l'aria infetta di miasmi pestiferi, nuoce
ai difensori la fame facilmente indotta. Tutti questi accidenti e di
sito e di natura e di arte, operarono a vicenda ed efficacemente o negli
assedj, o nelle oppugnazioni di Mantova, come si renderà manifesto dal
progresso di queste storie.

Era giunto, come abbiam narrato, il maresciallo Wurmser in Mantova con
un grosso corpo di genti avanzate alle stragi di Castiglione e di
Bassano. Questo sussidio, mentre dava maggior forza alla guernigione già
stanca da molte battaglie, e da troppo frequenti vigilie, induceva
nondimeno una più grande necessità di vettovaglia. Difettava
particolarmente di erba e di strame per pascere i cavalli, che erano,
rispetto ai fanti, in numero assai considerabile. Adunque il capitano
Austriaco, vedendosi potente per la moltitudine dei soldati, massime di
cavallerìa, sortiva spesso, per allungare i pericoli, con grosse
cavalcate a foraggiare alla campagna. Il che tanto più facilmente poteva
fare, quanto più, essendo tuttavìa padrone della cittadella e di San
Giorgio, aveva le uscite spedite, senza essere obbligato di restringere
le genti in lunghe file per passare i ponti o gli argini. Queste cose
infinitamente cuocevano a Buonaparte, il quale sapendo, che l'Austria,
malgrado delle rotte avute, non avrebbe omesso di mandare nuovi soldati
in Italia, desiderava di venirne presto alle strette per aver Mantova in
mano sua, innanzichè gli ajuti arrivassero. A questo fine, essendo
giunto alla metà del suo corso il mese di settembre, comandava a' suoi,
andassero all'assalto di San Giorgio, perchè quello era il principale
sbocco degli Austriaci alla campagna. Nel tempo medesimo il generale
Sahuguet dava l'assalto alla Favorita, sito fortificato dagli Austriaci,
e posto a tramontana tra San Giorgio e la cittadella. Attraversò questi
disegni il vivido e sagace Wurmser; perchè cacciatosi di mezzo con la
cavallerìa, e represso l'impeto dei repubblicani, gli sbaragliava, e se
non era la trigesimaseconda, valorosissima fra le brigate Francesi, che
sostenne l'urto del nemico, sarebbe seguìto qualche grave danno a
Buonaparte. Rimasero i Tedeschi in possessione della Favorita e di San
Giorgio; Sahuguet fu costretto a tirarsi indietro malconcio, e con le
genti sceme pei morti e pei feriti. Ma l'audace Buonaparte non era uomo
da interrompere i suoi pensieri per un piccolo tratto di fortuna
contraria. E però avvisandosi che il suo avversario, fatto confidente
dalla prosperità della fazione, cercherebbe ad allargarsi
viemaggiormente nella campagna, volendo nutrire in lui questa baldanza
nuova, ritirava i suoi più lontano dalla piazza. Era il suo fine di
tirar Wurmser tanto discosto dal suo sicuro nido, che a lui nascesse la
occasione d'impadronirsi improvvisamente di San Giorgio, per vietare
all'avversario ogni comodità del paese. Eransi gli Austriaci ingrossati,
coll'intenzione di conservarsi libera la campagna, a San Giorgio ed alla
Favorita: avevano anzi spinto molto avanti le loro guardie fuori di
questi alloggiamenti. Per meglio mandar ad effetto il suo pensiero,
aveva Buonaparte comandato ad Augereau, che stanziava a Governolo,
salisse per la riva del fiume, ed improvvisamente urtasse il fianco
destro dell'inimico. Sahuguet occupava i passi tra la Favorita e San
Giorgio; ma non avendo forze bastanti per resistere al nemico
potentissimo di cavalli, ordinava a Buonaparte, che a questa schiera si
accostasse quella di Pigeon, che veniva da Villanova, perchè dal tagliar
la strada fra San Giorgio e la Favorita dipendeva in gran parte l'esito
della fazione. Ma perchè Wurmser, avendo che fare sulla sua fronte, non
potesse correre contro le ali dei repubblicani che si avanzavano,
imponeva a quel pronto e valoroso Massena, urtasse francamente nel mezzo
il sobborgo di San Giorgio. Fu l'industria e la virtù del generale di
Francia ajutata dal benefizio della fortuna; perchè Wurmser essendosi di
soverchio allargato nella campagna, non fu difficile a Pigeon di
congiungersi con Sahuguet ad interrompere le strade fra i due nominati
luoghi, ed Augereau arrivava tempestando a rompere l'ala dritta
degl'imperiali. Il maggior danno fu quello recato da Massena; poichè fu
tanto forte l'impeto suo, che prostrando ogni difesa, entrava per viva
forza in San Giorgio, e se ne faceva padrone. Nè in alcun modo
soprastando, per non corrompere con la tardanza il corso della fortuna
favorevole, metteva anche in suo potere il capo del ponte, che dal
sobborgo porta alla città. A questo modo gli Austriaci rotti e dispersi,
parte furono presi o morti in numero di circa tremila, e parte si
ritirarono fuggendo alla cittadella: perdettero venti bocche da fuoco.
Questa fazione, avendo posto in poter dei Francesi i luoghi più
opportuni all'ossidione, e fiaccando l'ardire degli Austriaci, restrinse
molto la piazza; e sebbene di quando in quando il generale dell'imperio,
condotto dal proprio coraggio, e tirato anche dalla necessità, per
fuggire le molestie della fame, facesse, per andar a saccomanno, sue
sortite, non si affidava però più di correre così liberamente la
campagna, il che rendè in breve tempo le sue condizioni peggiori;
perciocchè cominciava a patire maravigliosamente di vettovaglie. Già
sorgevano segni di mala contentezza, che obbligavano Wurmser a star
vigilante così dentro, come fuori. Munivano i Francesi con fossi e con
trincee il conquistato San Giorgio, e dimostravano grandissima
confidenza d'entrar presto in Mantova.

Era Buonaparte d'ingegno vastissimo, e di attività tale, che occupato in
imprese di grandissimo momento, non ometteva di condurne al tempo
medesimo altre di minore importanza. Perlochè, mentre dall'una parte
pensava a tener lontani dall'Italia gli Alemanni, ed a conquistar
Mantova, dall'altra non trascurava le cose del Mediterraneo, e
principalmente quelle della Corsica. Eransi in quest'isola
maravigliosamente sollevati gli animi a cagione delle vittorie dei
Francesi in Italia; il quale moto tanto si mostrava più grande, quanto
più alla contentezza dei prosperi successi delle armi si aggiungeva
quella, che principalissimo operatore fosse quel Buonaparte, che
quantunque mandato in tenera età a crearsi in Francia, era peraltro nato
e cresciuto fra di loro. Per la qual cosa si vedeva, che se le vittorie
di Francia in paesi tanto vicini alla Corsica davano in lei nuovo animo
alla parte Francese, l'essere acquistate da Buonaparte le dava un capo e
un guidatore valoroso. Questi umori erano anche ingrossati dalle
insolenze degl'Inglesi, e dalle taglie che avevano poste. Quest'erano le
cagioni, per cui la parte Francese in Corsica andava ogni dì acquistando
nuove forze e nuovo ardire, mentre la Inglese perdeva continuamente di
forza e di riputazione; già il dominio d'Inghilterra vi titubava.
Accadevano non di rado nelle più interne regioni dell'isola ingiurie e
violenze contro il nome e gli uomini Inglesi, e contro coloro che a loro
aderivano. Era l'autorità del vicerè ridotta alle terre forti e murate,
poste nei luoghi dove poteva avere accesso il forte navilio
d'Inghilterra. Queste cose si sapevano da Buouaparte; e siccome quegli
che era sempre pronto ad usare le occasioni, aveva posto piede in
Livorno, non solamente col fine di serrare questo porto agl'Inglesi, ma
ancora per movere la Corsica a danno loro. Laonde indotto in isperanza
di poter tosto farvi rivoltar lo stato a favore della Francia, aveva
mandato a Livorno, aspettando tempo d'insorgere più vivamente, un
colonnello Bonelli Corso, con alcuni altri soldati del medesimo paese, e
provvedutolo di denari, d'armi e di munizioni, gli comandava andasse in
Corsica, e con la presenza e con le esortazioni desse speranza di
maggiori sussidj. Era il passaggio di mare assai pericoloso, per le navi
Inglesi che continuamente il correvano; ma Buonaparte, confidando
nell'opera di Sapey, un Delfinate molto sagace ed attivo, che aveva il
carico di quel passo, gliene commetteva l'impresa. A questi primi
principj crescendo vieppiù le speranze del felice fine, mandava a
Livorno, perchè fossero pronti a salpare, i generali Gentili, Casalta e
Cervoni, nativi dell'isola, e che potevano pel credito e dipendenza loro
ajutare l'impresa. Preponeva ad essa, come capo, Gentili, uomo d'intera
fama, e savio per natura e per età. I Corsi fuorusciti per intenzione di
Buonaparte concorrevano a Livorno, e si ordinavano in compagnìe. Una
compagnìa di ducento più attivi e più animosi degli altri, doveva essere
il principal nervo dei conquistatori di Corsica. S'aggiungevano alcuni
pezzi d'artiglierìe di montagna, e cannonieri pratichi per governarle.
Erano vicine a mutarsi in pro della Francia le sorti della patria di
Buonaparte.

Avevano molto per tempo gl'Inglesi avuto avviso di tutti questi
preparamenti, e stavano vigilanti nell'impedire il passo del mare. Nè
parendo loro che ciò bastasse alla sicurezza dell'isola dopo il perduto
Livorno, applicarono l'animo al farsi signori di Porto-Ferrajo, terra
forte, e principale dell'isola d'Elba. Pervenuto sentore di questo
tentativo a Miot, ministro di Francia a Firenze, richiedeva con viva
instanza dal gran duca, desse lo scambio al governatore di
Porto-Ferrajo, sospetto, secondo l'opinione sua, di essere aderente
agl'Inglesi. Il ricercava altresì, mettesse in quel forte un presidio
sufficiente ad assicurarlo. Voleva finalmente che si aggiungessero
duecento soldati Francesi. Soddisfece alla prima domanda il principe,
scambiando il governatore, ma fondandosi sulla neutralità, legge
fondamentale della Toscana, accettata dalla repubblica di Francia, e
confermata da tutte le potenze amiche e nemiche, non consentì a mandar
nuove genti, e molto meno soldati Francesi a Porto-Ferrajo. Si scusò
eziandìo allegando, che gl'Inglesi proibivano l'uso del mare, e che
perciò non era in sua facoltà, ancorchè volesse, di mandar nuovo
presidio in quell'isola. Certamente non si può biasimare Miot dello aver
domandato al gran duca quello, che credeva essere sicurtà del suo
governo; ma bene gli si può dar carico dello aver usato parole
intemperanti parlando della nazione Italiana, quando scrisse, di questo
fatto gravemente lamentandosi, a Buonaparte, badasse bene a schivare le
minacce vane, principalmente in Italia, dove i popoli accrescevano i
mali con la fantasìa, ma tosto trapassavano dal terrore all'insolenza,
quando non pruovavano tutto quello che temevano; perchè stava,
continuava dicendo Miot, nella natura vendicativa degl'Italiani di veder
sempre nei nemici loro la impotenza, non mai la generosità. Quale
generosità poi fosse in coloro, che sotto specie di belle parole erano
andati ad ingannare ed a spogliare l'Italia, toccherà a Miot lo
spiegarlo. Intanto sapranno i posteri come egli parlasse di una nazione
illustre, in quel momento stesso in cui ella era miserabil preda di
Francesi e di Tedeschi, ridotta per cagione degli uni e degli altri in
durissimo servaggio, spogliata de' suoi più preziosi ornamenti, rotta
tutta e sanguinosa nelle parti più nobili e più vitali del corpo suo.

Intanto non portarono gl'Inglesi maggior rispetto a Porto-Ferrajo, che i
Francesi a Livorno portato avessero. In tal modo fu trattato Ferdinando
di Toscana dai capi di due potenti nazioni; infelice condizione di un
principe, che, non avendo armi, volle fondare la propria sicurezza sulla
integrità della vita, in tempi in cui il più potere era stimato ragione.
S'appresentavano il dì nove luglio gl'Inglesi in cospetto di
Porto-Ferrajo, con diciassette bastimenti, che portavano duemila
soldati; richiesero la piazza. Scriveva il vicerè di Corsica al
governatore, volere occupar Porto-Ferrajo, perchè i Francesi avevano
occupato Livorno, e macchinavano di occupar anche Porto-Ferrajo; ma non
volere, negando con le parole quello che faceva coi fatti, solito
costume di quella perversa età, offendere la neutralità. I capi della
flotta poi minacciavano, se non fossero lasciati entrar di queto,
entrerebbero per forza.

Avute il gran duca queste moleste novelle, comandava al governatore,
protestasse della rotta neutralità, negasse la dimanda, solo cedesse
alla forza. Ma già gl'Inglesi procedendo dalle minaccie ai fatti, erano
sbarcati sulle spiagge di Acquaviva, luogo di confine fra lo stato di
Toscana e quello di Piombino, e marciando per sentieri montuosi, erano
giunti in cima al monte che sta a ridosso del forte di Porto-Ferrajo;
quivi piantarono una batterìa di cannoni e di obici con le bocche volte
contro la città. I soldati scendendo da quei siti erti e scoscesi nella
strada che dà l'adito alla terra, stavano pronti ad osservare quello che
vi nascesse dentro, per le intimazioni e presenza loro. Mandava Orazio
Nelson da parte del vicerè di Corsica intimando al governatore, volere
gl'Inglesi Porto-Ferrajo e i forti per preservargli dai Francesi;
porterebbero rispetto alle persone, alle proprietà, alla religione; se
n'anderebbero, fatta la pace, o cessato il pericolo dell'invasione; se
il governatore consentisse, entrerebbero pacificamente, se negasse, per
forza. Adunava il governatore gli ufficiali, i magistrati, i consoli
delle potenze, i capi di casa più principali, acciocchè quello che far
si dovesse, deliberassero. Risolvettero di consentimento concorde, che
si desse luogo alla forza, che si ricevessero gl'Inglesi, ma che si
protestasse delle seguenti condizioni: non potessero a modo niuno i
Toscani essere sforzati a combattere, se qualche forza nemica si
accostasse all'isola, provvedessero gl'Inglesi alla vettovaglia; i
soldati nelle case particolari non alloggiassero. Accettate le
condizioni, entrarono nella Toscana isola gl'Inglesi. Poco dopo
s'impadronirono anche dell'isola Capraja, di stato Genovese, meno per
sicurezza loro, che per dispetto del senato, contro il quale avevano
risentimento, per essersi, come credevano, accostato recentemente alla
parte Francese. Acquistate Elba e Capraja, correvano più molesti che
prima contro i bastimenti Genovesi, e gli mettevano in preda.

In questo mezzo tempo bollivano le cose nella partigiana Corsica
perturbata da gravissimi accidenti, ed andavano a versi di Buonaparte.
Bonelli condottosi nell'isola, e spargendo voci di prossimi ajuti, e
detestando la superiorità Inglese, e spargendo ogni dove faville
d'incendio, e turbando ogni villa, ogni villaggio, massime sui monti
vicini a Bastìa ed a San Fiorenzo, aveva adunato gente, che apertamente
resisteva al dominio del vicerè. A Bastìa, sendovi ancora presenti
gl'Inglesi, una congregazione di patriotti, come gli chiamavano, o
piuttosto di partigiani di Buonaparte e di Saliceti, nemicissimi al nome
di Paoli e d'Inghilterra, avevano preso tanto ardire, che addomandarono
al vicerè la libertà dei carcerati, e scrissero a Saliceti, già avesse
Bastìa in luogo di città Francese. Vedutosi da Saliceti e da Gentili,
che quello era il tempo propizio per restituire la patria loro alla
Francia, mandarono innanzi Casalta, con una banda di fuorusciti Corsi
affinchè, arrivando a Bastìa, ajutasse quel moto, cagione probabile di
cambiamento. Fu opportuno il disegno, non fu infelice il successo;
perchè giungeva sul finire di ottobre Casalta, tanta fu la destrezza di
Sapey nel procurare il tragitto malgrado del tempo burrascoso e delle
navi Inglesi, in vicinanza del porto; e sbarcava le sue genti, alle
quali vennero a congiungersi i partigiani in grosso numero. I soldati di
Casalta, divenuti forti, occuparono i poggi che dominano Bastìa.
Intimava Casalta agl'Inglesi, che tuttavia tenevano il forte, si
arrendessero; quando no, gli fulminerebbe. Sopravvennero intanto le
novelle che gran tumulti nascevano in tutta l'isola contro il nome
Britannico. Gl'Inglesi pertanto si risolvevano ad abbandonar quello, che
più non potevano conservare; e precipitando gl'indugi dal forte di
Bastìa, perchè avevano paura che i Corsi di Casalta, calando dai monti,
impedissero loro il ritorno, lo spacciarono prestamente, e si
ricondussero alle navi. Nè fu senza danno la ritirata, o piuttosto fuga
loro; perchè soppraggiunti per viaggio dai Corsi, meglio di cinquecento
restarono cattivi. Perdettero anche i magazzini; dei cannoni alcuni
trasportarono, altri chiodarono. A tale fatto i tumulti crescevano, gli
alberi di libertà si piantavano: San Bonifacio, Ajaccio, Calvi
chiamavano il nome di Francia. Restava pei patriotti, che si cacciassero
gl'Inglesi da San Fiorenzo, dove avevano adunato le maggiori forze, ed
anche la fortezza della piazza gli assicurava. Ma il precipizio era
tale, che si resisteva senza frutto. Guadagnava Casalta, non però senza
difficoltà, le fauci di San Germano, per cui si apre la strada da Bastìa
a San Fiorenzo, ed arrivava improvvisamente sopra quest'ultimo luogo
cacciandosi avanti gl'Inglesi fuggiti da San Germano. Diedero tostamente
opera a vuotare la piazza; vi entrarono con segni d'incredibile
allegrezza i Corsi repubblicani. Conquistarono sei pezzi di artiglierìa
buona e due mortai, che in tanta fretta i vinti non avevano avuto tempo
di trasportare: i soldati sezzai vennero in poter del vincitore.
Tuttavia l'armata Inglese stava sorta sull'ancore poco distante da San
Fiorenzo in prospetto di Mortella; i soldati avevano fatto un forte
alloggiamento sui monti a ridosso di Mortella medesima, non che
volessero continuare nell'intenzione di conservare la Corsica, ma
solamente per acquare, vettovagliarsi, e raccorre gli sbrancati sì
magistrati del regno che soldati, che per luoghi incogniti e per
tragetti arrivavano ad ogni ora, fuggendo il furore Corso che gli
cacciava. Partiva frattanto da Livorno Gentili, conducendo con se nuove
armi e munizioni, ducento soldati spigliatissimi, trecento fuorusciti di
Corsica. Arrivato a Bastìa, dato riposo alla truppa, squadronati nuovi
Corsi che accorrevano, si metteva in viaggio per a San Fiorenzo, con
animo di cacciar gl'Inglesi da quel loro ultimo nido di Mortella. Urtava
l'oste Britannica, ne seguitava una mischia mortalissima: fuggirono
finalmente gl'Inglesi, ricevendo per viaggio molti danni, e si
ridussero, prestamente camminando, e tutti sanguinosi alle navi.
Conseguito quest'intento, saliva Gentili sopra certi monti, donde
speculando vedeva l'armata Inglese, che continuava a starsene con
l'ancore aggrappate in poca distanza: preparava una forte batterìa per
fulminarla. Non aspettarono l'ultimo momento; che anzi, date le vele ai
venti, si allargarono in alto mare alla volta di Gibilterra, lasciando
tutta l'isola in potestà di coloro, che la vollero restituire all'antica
madre di Francia. Si ricoverava Elliot vicerè a Porto-Ferrajo, dolente
che quella preda si trasferisse di nuovo nella potenza emola
all'Inghilterra. Per cotal modo furono spenti in un giro di pochi mesi
un parlamento, un reggimento ordinato, un'autorità di un re della Gran
Brettagna. Al tempo stesso abbandonarono gl'Inglesi le testè conquistate
isole d'Elba e Capraja, brevissimo frutto di violata neutralità.

Fatte tutte queste cose, arrivava Saliceti in Corsica con facoltà di
perdonare. Veniva annunziando, che la generosa Francia perdonava; che
mandato per lei espressamente recava a' suoi compatriotti constituzione
e libertà; una insolenza insopportabile, proscrizioni, esigli, carceri
essere stati i doni dell'Inghilterra; avere l'Inghilterra ingannato i
Corsi con pretesti di religione, come se la Francia fosse nemica alla
religione. A questo eravam serbati, sclamava fortemente Saliceti, di
vedere gl'Inglesi divenuti amici, e protettori del papa; non essere la
Francia nemica alla religione; solo volere la libertà di ogni culto;
vedete, gridava, come i traditori, che all'Inghilterra, quale vil
gregge, vi venderono, fuggono; vedete come non osano combattere; vedete
come prestamente hanno sgombrato da queste terre, che con la presenza e
coi delitti loro han voluto rendere disonorate ed infami; or sen vadano
essi pure vagando per istrani lidi con la vergogna, e coi rimorsi
compagni, e se qualche traditor resta, punirallo la repubblica: questi
svelate, questi punite; con ogni altro vivete come con fratelli:
unitevi, affratellatevi; giurate sull'are vostre, e per l'ombre dei
compagni morti nelle battaglie a difesa della repubblica, giurate odio
eterno alla monarchìa. Queste incitate parole, che producevano frutti
conformi, dimostravano quanto gli uomini si soddisfacciano meglio delle
esagerazioni, che della temperanza.




LIBRO OTTAVO

SOMMARIO

      Nuovi pensieri politici, che sorgono nella mente degl'Italiani
      più savj dopo le vittorie replicate di Buonaparte. Rivoluzioni
      nel ducato di Modena. Comizj di Bologna. Congresso
      dell'Emilia. Spaventi del pontefice; pure non consente alla
      pace. Sue gravi esortazioni ai principi. Pace del re di Napoli
      colla repubblica di Francia: il principe di Belmonte
      Pignatelli suo ambasciadore presso al direttorio. Pace tra
      Francia e Parma. Morte di Vittorio Amedeo III, ed assunzione
      di Carlo Emanuele IV, re di Sardegna; qualità di questi due
      principi. Progetti di Buonaparte e del direttorio sul
      Piemonte. Conte Balbo, ambasciadore del re Carlo Emanuele a
      Parigi sue qualità, e suo discorso d'introito al direttorio.
      Nuove tribolazioni di Genova. Gl'Inglesi vengono ad un fatto
      condannabile, che fa gettarsi Genova del tutto alla parte
      Francese. Spinola, suo plenipotenziario a Parigi: conclude un
      trattato col direttorio. Maneggi politici in Italia. Clarke
      mandatovi dal direttorio: perchè, e con quali istruzioni.
      Proposizione d'alleanza tra Francia e Venezia. Rifiutata da
      Venezia, e perchè. Proposizione d'alleanza tra l'Austria e
      Venezia. Rifiutata dalla seconda, e perchè. Proposizione
      d'alleanza tra la Prussia e Venezia. Rifiutata da
      quest'ultima, e perchè. Desolazione dei paesi Veneti per opera
      sì dei repubblicani, che degl'imperiali. Querele dei
      Veneziani. Venezia si arma per le minacce fatte da Buonaparte
      al provveditor generale Foscarini. Sospetti della Francia in
      questo proposito, e dilucidazioni date dal senato Veneziano.


Le vittorie dei repubblicani in Italia erano splendidissime: l'avere
ridotto a condizione servile il re di Sardegna, costretto ad accordi
poco onorevoli quel di Napoli ed il pontefice, l'avere non solo vinto,
ma anche spento due eserciti d'Austria, l'essere disarmata la repubblica
di Venezia, e l'aver cacciato dalla Corsica gl'Inglesi col solo
sventolar d'un'insegna, davano argomento, che la potenza Francese
metterebbe radici in Italia, e che questa provincia sarebbe per cambiare
e di signori e di reggimento. Queste condizioni erano cagione che
sorgessero ogni dì nuovi partigiani a favore del nuovo stato, e contro
il vecchio. Se per lo innanzi la parte Francese solamente seguitavano o
coloro che erano presi con esagerazione evidente da illusioni
fantastiche di bene, o coloro che in vantaggio proprio disegnavano
convertire quei rivolgimenti politici, vedute tante vittorie, si
accostavano a voler secondare le mutazioni molti uomini savj e prudenti,
i quali opinavano, che, poichè la forza aveva partorito movimenti di
tanta, anzi di totale importanza, era oramai venuto il tempo del non
dover lasciare portar al caso sì gravi accidenti; che anzi era debito di
ogni amatore della patria Italiana di mostrarsi, e di dar norma con
l'intervento loro, per quanto fra l'operare disordinato dell'armi
possibil fosse, a quei moti, che scuotevano fin dal fondo la tormentata
Italia. Prevedevano, che quantunque nella probabilità delle cose
avvenire avessero i Francesi a restar signori, si sarebbero tuttavìa,
per l'impazienza e l'instabilità, di cui sono notati, presto infastiditi
delle cose d'Italia, ed in parte ritirati, e che la signorìa, divenuta
semplice autorità, avrebbe avuto natura piuttosto di patrocinio, che di
dispotismo. Allora, speravano, le cose si sarebbero ridotte ad uno stato
più tollerabile, e forse gl'Italiani avrebbero potuto ordinare una
libertà fondata dall'una parte sovra leggi patrie, dall'altra scevra
dall'imperio insolente dei forestieri. Si persuadevano che se era
scemato il pericolo delle armi Tedesche, era cresciuta la necessità di
soccorrere alla patria coi buoni consigli; credevano male accetti essere
ai popoli gl'Italiani intemperanti, che avevano prevenuto, o troppo
ardentemente, o troppo servilmente secondato i primi moti dei Francesi,
e però non doversi a loro abbandonare la somma delle cose. Gravi uomini,
pensavano, avere ad essere i fondatori di un vivere libero, non
cantatori, o ballerini intorno agli alberi della libertà; nè alcun nuovo
stato potersi fondare senza l'autorità degli uomini autorevoli, perchè i
nuovi stati non si possono in altro modo fondare che con la opinione dei
popoli, che alla lunga fugge gli esagerati, seguita i savj. Costoro
adunque consentivano a farsi vivi in ajuto dello stato, quantunque
sapessero in quali travagli avessero a mettersi.

Questa fu un'epoca seconda nelle rivoluzioni d'Italia, in cui uomini
prudenti per la necessità dei tempi, vennero partecipando delle faccende
pubbliche. In questo concorsero e nobili e popolani, e dotti ed indotti,
e laici ed ecclesiastici, desiderando tutti di cavare da quelle acque
tanto torbide fonti puri e salutari per la patria loro. Fra costoro non
tutti pensavano alla medesima maniera; perciocchè alcuni più timidi, o
di più corta vista, o forse di più ristretta ambizione, amavano i
governi spezzati; altri innalzando l'animo a più alti pensieri,
desideravano l'unità d'Italia, perchè credevano, che l'Italia spezzata
altro non fosse che l'Italia serva. Fra i primi si osservavano i più
attempati, fra i secondi i più giovani; i primi moderavano, i secondi
incitavano; i primi più manifestamente operavano, i secondi più
nascostamente; i primi erano amati ed accarezzati dai francesi, i
secondi odiati e perseguitati. Chiamavano questi ultimi, come se fossero
gente di molta terribilità, la lega nera, e di questa lega nera avevano
i capi dell'esercito più paura che dei Tedeschi, perchè e la potenza di
lei di per se stessi alle menti loro esageravano, ed era loro esagerata
dagl'Italiani adulatori e rapportatori che credevano, che il dar
sospetto ai Francesi facesse stimare più necessarj i servigi loro. Pieni
erano gli scritti, piene le parole segrete di questi rapportatori ai
generali e commissarj della repubblica, del nome della lega nera, ed io
ho veduto di molti sonni turbati da questo fantasma. Egli è vero, che
gli addetti a questa setta tanto odiavano i Francesi, quanto i Tedeschi,
e bramavano che l'Italia sgombra degli uni e degli altri, alle proprie
leggi si reggesse, avvisando, che lo sconvolgimento totale prodotto
dalla guerra potesse aprir la occasione a quello, a che non avrebbe mai
potuto condurre lo stato quieto. Sapevano che nè i Francesi nè i
Tedeschi amavano l'independenza Italiana; perciò volevano servirsi dei
primi per cacciare i secondi, poi servirsi della forza dell'Italia unita
per cacciare i primi. Ma questo era un ferire a caso, piuttosto che
andare ad un disegno certo, perchè, essendo in quei gravissimi accidenti
non attiva, ma passiva l'Italia, non era da credersi che vi sorgessero
personaggi civili di estrema autorità, nè generali di gran nome, ai
quali concorressero con opinione ed impeto comune per la desiderata
liberazione i popoli. Pure aspettavano confidentemente il benefizio del
tempo, e preparavano, non con ischiamazzi e con grida, ma con un parlare
a tempo, ed anche con un tacere a tempo, i semi alle future cose. Di
questi non pochi entrarono nei nuovi magistrati creati dai Francesi, che
loro diedero autorità, perchè non gli conoscevano; ed essi i
comandamenti altieri od avari, o moderavano coi fatti per acquistar
favore presso ai popoli, o con parole gli magnificavano per acquistar
odio ai Francesi. Creata la setta, entravano anche gli addetti nei
magistrati instituiti dai Tedeschi, quando questi riusciti superiori
inondarono il paese, e con le medesime intenzioni, ed al medesimo fine
indirizzavano le operazioni loro, cioè a creare autorità a se stessi, ed
odio ai Tedeschi. Questa, o vera lega che si fosse, o solamente
desiderio universale, si era propagata e radicata in tutti i paesi, ed a
lei s'accostarono personaggi, a cui non piacevano nè i Francesi nè la
libertà, perchè pareva a tutti un dolce ed onorato vivere l'independenza
dai forestieri. A questi desiderj mancarono piuttosto i principi, che i
popoli Italiani, perchè i principi avevano più paura della libertà, che
amore dell'independenza, i secondi più amore dell'independenza, che
della libertà. Ma se un principe si fosse abbattuto in Italia, non dico
quali gli partorivano i Romani tempi, ma solamente quali nascevano ai
tempi di Lorenzo, di Castruccio, e di Giulio della Rovere, avrebbe
prodotto, queste opinioni assecondando, ed una Italiana bandiera al
vento innalzando, effetti notabilissimi non che in Italia, in tutta
Europa. Ma Sardegna era fissa nel desiderio di acquistarsi una
provinciuzza Milanese, o Francese, o Genovese, Genova nel commercio,
Venezia nella mollezza, Roma nel sacerdozio, Napoli nel volersi una
particella delle Marche, Firenze in un felice e pacifico stato; Milano
privo del principe proprio ed in preda ai forestieri poteva solo
seguitare, non cominciare. Così per troppo godere, o per troppo temere,
o per istrettezza di mente, o per fiacchezza d'animo, i principi
Italiani trasandarono le occasioni, ed indirizzarono tutti i pensieri
loro al difendersi dai Francesi, non avvertendo che il proporsi per fine
di tornare allo stato vecchio, indifferente a molti, odiato da alcuni,
non poteva far muovere i popoli con quella efficacia, con cui gli
avrebbe mossi un disegno nuovo, generoso e grande.

Quanto al reggimento interno di ciascuna parte, o di tutta l'Italia,
amavano i più, fra coloro di cui parliamo, la repubblica, ma la volevano
ridurre al patriziato, istituito con la moderazione della potenza
popolare prudentemente ordinata, governo antico e naturale all'Italia;
il quale patriziato molto è diverso dalla nobiltà feudataria, frutto di
tempi barbari; perchè il primo fa i clienti protetti ed affezionati, la
seconda gli fa servi ed avversi. Può e debbe il patriziato consistere
con l'egualità dei diritti civili, ma induce necessariamente inegualità
di diritti politici, mentre la nobiltà vive con l'inegualità degli uni e
degli altri. Nè in quei tempi, in cui tanto si gridava sulle piazze la
egualità, si ristavano questi prudenti Italiani ai popolari e servili
schiamazzi; perchè da una parte sapevano, che negli stati grandi la
democrazìa pura non può sussistere, se non con soldatesche grosse e con
tribunali terribili, atti a contenere i popoli nella quiete; i quali
soldati e tribunali sono peste mortalissima di ogni libertà e di ogni
egualità. Seppeselo la Francia rossa di cittadino sangue, videlo la
Guiana piena dei più virtuosi uomini, pruovaronlo le stanze di San
Clodoaldo, fatte testimonio di quanto ardisca e di quanto possa coi
soldati un audace e fero conquistatore. Dall'altra parte, non
ignoravano, che anche nella democrazìa la egualità politica è
impossibile, perchè coloro che esercitano i magistrati, non sono in
termini di equalità con coloro che ne son privi, nè chi comanda con chi
obbedisce. Adunque vedevano, che una sola differenza poteva essere tra
il patriziato misto di democrazìa, e la democrazìa pura, e quest'era,
che in quello la inegualità politica è perpetua, in questa temporanea.
Credevano governo non solo naturale, ma necessario ed inevitabile nelle
umane società essere il patriziato; perchè chi è famoso per ricchezza, o
per dottrina, o per virtù, o per servigi fatti alla patria, avrà sempre
clientela, nè tutte insieme le grida democratiche potranno impedire,
stantechè cosa naturale ed insita nell'uomo è il corteggiare i potenti
ed il rispettare i buoni. Neanco fa effetto lo spegnere con le mannaje e
con gli esigli come suol fare la democrazìa pura, i buoni ed i potenti
cittadini; perchè nuovi sottentrano, e se non s'appresentano da se, il
popolo se gli crea; tanta è la necessità del patriziato. Ora pensavano,
dovere i legislatori prudenti usare, per ordinar bene una società,
questa necessità; e poichè è il patriziato inevitabile, volevano che per
leggi fondamentali si organizzasse, e non che si lasciasse sorgere, ed
operare a caso; perciocchè organizzato essendo, contribuisce all'armonìa
dell'umana società, non organizzato la turba. Buono, anzi necessario
consiglio essere opinavano, per bene constituire uno stato, usare gli
elementi insiti nella natura umana, perchè, quantunque sia l'uomo di
origine divina, soggiace non pertanto, come tutti gli altri animali, a
certe leggi naturali; e siccome nel domare gli animali usa l'uomo questo
modo o quest'altro, secondochè la natura di ciascuna spezie di loro il
richiede, così per reggere gli uomini debbono i legislatori adoperare
quel modo, che dalla natura della umana spezie è necessitato. Nè è da
temersi che questo procedere conduca al dispotismo, perchè l'uomo ha in
se una qualità nobile, che gli fa amare le cose generose, ed abborrire
le vili e le vituperevoli, nè può volere il proprio danno. Questo
ordinare le società secondo la natura è ben altro che ordinarle secondo
certi principj astratti e geometrici, e questo è stato altresì l'errore
continuo dei legislatori Francesi ai nostri tempi, solleciti sempre dei
principj astratti, non degli affetti e passioni naturali. Quali effetti
ne siano nati, il mondo dolente se lo ha veduto. Adunque gl'Italiani
volevano un patriziato per la conservazione della società, una
democrazìa temperata per la conservazione della equalità, l'uno e
l'altra per la conservazione della libertà. A questo salutare consiglio
si opponevano le operazioni disordinate delle armi sì Francesi che
Tedesche, l'assurdo capriccio dei Francesi di quei tempi del voler
applicar il modo del loro governo a tutti i paesi che conquistavano, la
volontà di Buonaparte nemico della libertà, amico del dispotismo,
amatore, anzi ammiratore della nobiltà feudataria, ed odiatore del
patriziato paterno; finalmente gl'Italiani, servili imitatori delle cose
d'oltremonti, ed incapricciti ancor essi dei governi geometrici. Ma
gl'Italiani, veri speculatori e scrutatori delle umane cose, non si
sgomentavano, sperando dal tempo e dalla necessità ajuto
agl'intendimenti loro; e poichè pareva che per destino l'autorità regia
fosse giunta al suo fine, confidavano che la società si sarebbe fermata
al governo patrizio, misto di democrazìa, e non scesa al democratico
puro.

Questi sentimenti a sicurazione e salute d'Italia, principalmente
sorgevano nell'Emilia, e più particolarmente in Bologna, ma non potevano
impedire che la fazione democratica, pazza e servile imitatrice di
quanto si era fatto in Francia, non vi producesse una grande
inondazione. Nè essa operava da se, quantunque ne avesse voglia, ma
suscitata a bella posta dagli agenti di Buonaparte e del direttorio. Il
duca di Modena solo, e senza amici, e quel che era peggio, ricco, o in
voce di essere, si trovava senza difesa esposto ai tentativi di
quest'uomini fanatici e sfrenati; nè rimaneva per la forza delle
opinioni, e degli esempj che correvano, fedele disposizione nei popoli.
Furono le prime mosse date da Reggio, città scontenta, per le emolazioni
con Modena, del governo del duca. La notte dei venticinque agosto vi si
levarono improvvisamente a romore i partigiani della democrazìa. Era il
presidio debole, i magistrati timidi, l'infezione grande. Laonde senza
resistenza alcuna crescendo il tumulto, in poco d'ora fu piena la città
di lumi, di canti repubblicani, di voci festive del popolo, di un gridar
continuo di guerra al duca. Piantarono il solito albero, inalberarono le
tricolorite insegne. La mattina nissun segno era in piede del ducale
governo: Reggio fu, o credessi libero. I soldati del duca impotenti al
resistere se ne tornarono di queto a Modena. Si accostarono ai primi
motori uomini riputati per ricchezze e per dottrina, sì per dar norma a
quell'impeto disordinato, e sì per isperare, che egli, se non era
libertà, poteva col tempo divenire: l'allegrezza del popolo somma, e
così anche sincera. Certamente i Reggiani amavano la buona e vera
libertà, solo s'ingannavano credendo, che potesse sussistere coi
conquistatori. Condotto a fine il moto, crearono un reggimento
temporaneo con forma repubblicana, moderarono l'autorità del senato,
instituirono magnati popolari, descrissero cittadini per la milizia.
Questi erano i disegni interni. Ma desiderando di rendere partecipi i
vicini di quanto avevano fatto, mandavano uomini a posta nel contado, in
Lunigiana, ed in Garfagnana, acciocchè parlando e predicando muovessero
a novità. Inviavano Paradisi e Re ad affratellarsi, come dicevano, coi
Milanesi; fece Milano feste per la conquistata libertà di Reggio.
L'importanza era di far muovere Modena. Nè in questo mancarono a se
stessi i Reggiani, perchè spacciarono gente attiva a sollevare con
segrete insinuazioni, e con incentivi palesi quella città. Tanto
operarono, che già una banda di novatori, portando con se non so che
albero, il volevano piantare in piazza: gridavano accorruomo, e libertà.
Ma fu presto il governo ad insorgere contro quel moto, e fatta andare
innanzi la soldatesca con le armi, risospingeva i libertini non senza
qualche uccisione. Rendè Ercole Rinaldo da Venezia solenni grazie ai
Modenesi per la conservata fedeltà. Pagherebbe, aggiunse, del suo gran
parte delle contribuzioni, scemerebbe le gravezze dei comuni.

Questo intoppo interruppe i pensieri di Buonaparte. Ma egli, che non
voleva, che gli fossero interrotti, fece con la forza propria quello,
che le Reggiane non avevano potuto. Per la qual cosa mandava fuori un
manifesto da Milano, pieno di querele contro il duca; non avere pagato
ai tempi debiti le contribuzioni di guerra; starsene tuttavia lontano
dagli stati; lasciare interi gli aggravj di guerra ai sudditi, nè
volervi partecipar del suo; avere somministrato denari ai nemici della
repubblica; incitare i sudditi con perniziose arti, e per mezzo di
agenti contro Francia; avere vettovagliato Mantova a pro degli
Austriaci. Dichiarava pertanto, non meritare più il duca alcun favore
dalla Francia; essere annullati i patti della tregua, l'esercito Italico
ricoverare sotto l'ombra sua, e ricevere in protezione i popoli di
Modena e di Reggio; chiunque offendesse le proprietà, ed i dritti dei
Modenesi e dei Reggiani, sarebbe riputato nemico di Francia. Buonaparte
non era uomo da minacciare con le parole prima che eseguisse coi fatti.
E però non ancora comparso il manifesto, già i suoi soldati
s'impadronivano del ducato. Due mila entravano in Modena, prendevano la
fortezza, sconficcavano le casse, cacciavano i soldati, afferravano le
insegne, chiamavano i popoli a libertà. Al tempo medesimo occupavano
Sassuolo, Magnano, ed altre terre del dominio ducale, facendo variare lo
stato, e ponendo mano in tutto, che al pubblico si appartenesse. Pure le
allegrezze furono molte; piantossi l'albero, contossi, ballossi; furonvi
conviti, teatri, luminarie. Fatte le allegrezze, si venne alle riforme;
annullaronsi i magistrati vecchi, crearonsi i nuovi, giurossi alla
repubblica di Francia; dello stato politico si aspettavano i
comandamenti di Buonaparte.

Trattati gli affari di Modena e di Reggio, l'ordine della storia
richiede, che torniamo al filo interrotto delle cose di Bologna, che non
era vacua nè di sospetti nè di fatiche. Aveva il senato fatto, per
conservarsi lo stato, quanto pei tempi abbisognava, cattivatosi il
generale repubblicano, fatto restituir Castelbolognese, promesso riforme
conformi al secolo. Ma l'aristocrazìa era odiosa ai più ardenti
instigatori, la democrazìa trionfava. Perlochè voci subdole si
spargevano contro gli aristocratici, gli chiamavano tirannelli; si
ergevano gli spiriti allo stato popolare puro; il popolo sempr'era di
mezzo e lo dicevano sovrano. Imperversavano gridando, che scacciato quel
tiranno del papa, così lo chiamavano, era mestiero scacciare anche quei
tiranni dei senatori, e tutto dare in balìa del popolo sovrano: il
popolo adombrava, perchè non sapeva che cosa tutto questo si volesse
significare: i capi repubblicani volevano consuonare con Modena e con
Reggio. Vide il senato il tempo tempestoso per le condizioni tanto
perturbate del paese, e volle rimediarvi con dare speranza di riforme,
non accorgendosi, che se il resistere alla piena era impossibile, il
secondarla era insufficiente. Pubblicava, si creasse una congregazione
d'uomini dotti e probi, affinchè proponessero un modello di
constituzione consentanea ai tempi, ma conforme a quel modo di
reggimento, che sussisteva in Bologna prima della signorìa dei
pontefici. Non parve compito il disegno, perchè quell'antica forma non
piaceva, ed i nominati della congregazione si tacciavano d'aristocrazìa.
La verità era, che niuna forma buona, se non la democratica, pareva a
coloro che menavano più romore. Compariva intanto il modello della
constituzione, tutto democratico e, secondo il solito, levato di peso
dalla constituzione Francese, ma contenente molte buone parti: si
abolisse la tortura, si abbreviassero i processi, si moderassero le
pene. Buoni, oltre a ciò, erano gli ordini politici, quanto alla
elezione dei rappresentanti nei nazionali comizj.

Io narrerò i comizj di Bologna, ancorchè creda, che questo accidente
delle mie storie non parrà di molta importanza, perchè non ebbe nè
frutto nè durata, e ad altro non servì, che a contristare gli spiriti
prudenti nel veder messa a vicina comparazione la semplicità dei
conquistati con l'arti dei conquistatori.

Era la chiesa di San Petronio destinata ai comizj, correva il dì quattro
decembre; il fine era di accettare, o di rifiutare la constituzione. La
milizia urbana in armi ed in arredo, manteneva gli spiriti queti; la
secondavano i Francesi in armi, ed in arredo ancor essi. Entravano in
quel principal tempio, e fra spettacolo solenne i rappresentanti eletti
dal popolo ad accettare, od a ricusare. Era in tutti spirito raccolto,
speranza dell'avvenire, desiderio di bene, riverenza alle cose sante.
Chiamaronsi i nomi, verificaronsi le credenziali. Chiuse le porte, si
venne alla elezione del presidente. Per voti concordi nominarono Aldini,
avvocato. Intuonava Aldini, l'inno del Santo Spirito; echeggiava il
tempio. Raccolto il partito, trovossi, avere squittinato quattrocento
ottanta quattro, quattro cento trenta quattro pel sì, cinquanta per il
no. Bandì il presidente, il popolo Bolognese avere accettato la
constituzione: lodassero, ringraziassero il sommo Iddio. Intuonossi
l'ambrosiano canto, al tempo stesso udissi un suonar di campane, un dar
nei tamburi, una musica guerriera, un cantar repubblicano per tutta
Bologna. Godeva il popolo per lo avere a memoria dell'antica libertà
usato in quel giorno la sovranità; la notte fuochi artificiati,
luminarie, teatri, e quanto si usa fare dai popoli contenti nelle grandi
allegrezze.

Nè con minore caldezza procedevano le faccende in Ferrara. Vi si
creavano i magistrati popolari; vi si bandiva la repubblica. Mandavano
deputati a Buonaparte per ringraziarlo, ai Milanesi per affratellarsi:
tutta l'Emilia commossa chiamava libertà.

In questo mentre arrivava Buonaparte a Modena. Concorrevano in folla i
popoli per vederlo, Ferraresi, Bolognesi, massime Reggiani, che in
questi moti con maggiore ardenza camminavano. Non si potrebbe con parole
meritevolmente descrivere il concorso, e la giubbilazione di queste
genti cispadane. Scriveva il generalissimo al direttorio, che quello che
vedeva con gli occhi suoi, era vero amore di libertà, e che i popoli
cispadani erano chiamati a gran destino.

La sua presenza in Modena fruttava altro che parole. Chiamati a se i
primi, fece loro intendere con un'arte esortatoria, che era in lui molto
efficace, che lo star divisi era servitù, lo essere uniti libertà; che
le mani inermi sono serve d'altrui, le armate padrone: si unisse adunque
tutta l'Emilia in una sola repubblica, e si facesse forte sull'armi.
Questi consigli trovavano disposizioni conformi in popoli esaltati. Però
si adunavano il dì sedici ottobre in Modena ventiquattro deputati per
parte di Bologna, altrettanti per parte di Ferrara, venti per Modena,
venti per Reggio. Le parole dette, ed i partiti posti e presi in
quest'adunanza generale dell'Emilia furono degni di commendazione;
furono lontane le esagerazioni, solo si pensò d'ordinare uno stato
libero. Tacquero eziandio pel bene comune le antiche emulazioni fra i
diversi membri della lega. Buonaparte medesimo pareva, che volesse
diventar savio in mezzo a gente savia. Parlava di quiete per tutti o
assenzienti o dissenzienti, abborriva le persecuzioni, detestava i
rapitori dei popoli e dei soldati. Decretava il consesso, tutta l'Emilia
in una sola repubblica sotto protezione della Francia si unisse; la
nobiltà feudataria si abolisse; fossero salve e sicure a tutti i
pacifici uomini le proprietà; un magistrato si creasse, che avesse
carico di levare, ordinare, armare quattromila soldati a difesa comune;
un altro congresso di tutta l'Emilia si tenesse in Reggio il dì venzette
decembre; questo secondo congresso statuisse la constituzione, che
avesse a reggere la nuova repubblica. Questo muoversi dei Cispadani
all'armi molto piaceva a Buonaparte, perchè serviva d'esempio ai
Milanesi, che la medesima volontà non dimostravano. In fatti questi
ultimi, per non parer da meno, offerirono dodicimila soldati. Già si
dava opera a Milano ad ordinare la legione Lombarda, in cui entrarono
Italiani di ogni provincia, e la legione Polacca, in cui si scrissero
molti Polacchi o disertori, o fuorusciti, e parte anche uomini raccolti
di tutta Germania. I Reggiani più infiammati non si contentarono nè
delle parole, nè delle mostre. Dato dentro ad una squadra d'Austriaci
usciti per fazione militare da Mantova, e tagliati fuori dai Francesi,
gli facevano prigioni a Montechiarugolo, non senza fatica e sangue da
ambe le parti. Presentarongli in una Modenese festa trionfalmente a
Buonaparte, gratissimo dono, perchè ed agguerriva gl'Italiani, e gli
faceva intingere contro l'imperatore.

Tutte queste cose affliggevano e spaventavano il pontefice, che si
vedeva restar solo esposto alle percosse delle armi repubblicane. Aveva
fatto quanto per lui si era potuto per adempir le condizioni, ancorchè
gravissime fossero, della tregua. La pace che si trattava a Parigi, non
veniva a conclusione. Voleva il direttorio, che il papa recedesse da
qualunque lega contro Francia, negasse il passo ai nemici, il desse ai
Francesi; serrasse i porti agl'Inglesi, rinunciasse a Ferrara, a
Bologna, a Castro, a Benevento, a Ronciglione, a Pontecorvo, proibisse
l'evirazione dei fanciulli. Quanto alla religione, il direttorio
richiedeva, che il papa rivocasse qualunque scritto, od atto emanato
dalla santa sede rispetto alle faccende ecclesiastiche di Francia
dall'ottantanove in poi. Posto il partito dal pontefice, opinò con
consentimento unanime il collegio dei cardinali, doversi rifiutare tutte
le pratiche, non potersi accettare i patti, alla forza si resistesse con
la forza. Quando così deliberarono, già sapevano essere in ordine una
terza mossa Austriaca per l'Italia, e per questa cagione speravano di
aver seco congiunte le armi imperiali.

Sapeva Pio Sesto a quale pericolo sottoponesse se medesimo, e tutto lo
stato ecclesiastico col rifiutare la pace. Perciò non ometteva alcuno di
quegli ajuti, che pei tempi confermare lo potessero. Scriveva un breve a
tutti i principi cattolici, col quale gravissimamente favellando, gli
esortava a non abbandonare dei sussidj loro la santa sede in così
imminente pericolo; corressero, ammoniva, in soccorso di quella
religione, che con tanta pietà professavano, e che era cagione che i
sudditi con tanto amore e soggezione a loro obbedissero; sapere il mondo
quale strazio avesse fatto, e tuttavìa facesse il governo di Francia, di
questa santa religione e de' suoi ministri, non solamente in Francia, ma
ancora in tutti i paesi che restavano aperti alle armi sue; già
minacciarsele una totale sovversione in Italia dalle rive contaminate
dell'Adda, e del Po; già titubare su quelle dell'Adige, e già
innoltrarsi per le nemiche rupi verso il cuore della illibata Austria;
considerassero, che non si può la religione spegnere, che non si spenga,
o non si turbi immoderatamente lo stato: avere ciò pruovato in Germania,
quando opinioni nuove secondate da poche armi vi erano sorte; che
sarebbe per accadere presentemente, che nuove e molto più disordinate
opinioni, accompagnate da armi tanto formidabili sorgevano? Avere il
mondo a scerre tra la pietà, e l'empietà, tra la civiltà e la barbarie,
tra la libertà e la servitù; non essere il santo padre per mancare al
debito suo; ma soccorrergli poche armi temporali, nè le spirituali, in
tanta diminuzione di fede e di religioso costume, avere quella
efficacia, che una volta avevano; nel suo ultimo ridotto essere
oppugnata la religione; se anche questo si superasse, niuna speranza
restare, dovere la umana generazione governata essere dalla cieca forza,
dalla disordinata fortuna: sorgessero adunque, esortava, accorressero,
pruovassero avere cura di quanto ha posto il cielo quaggiù di più
sociale, di più salutevole, di più sacro; darebbe egli tanto vicino al
pericolo l'esempio della costanza, nè potere o il romore di sì
perniziosa guerra, o l'età sua oramai cadente, o le instigazioni dei
male affezionati tanto operare, ch'egli non sorgesse con animo invitto a
difesa di quella religione, che scesa da Cristo Dio pel ministero dei
santi Apostoli sino a questi miseri tempi incorrotta e pura doveva
parimente ai posteri pura ed incorrotta tramandarsi.

Queste voci mandava ai principi cattolici il pontefice ottuagenario,
primo sostenitore e con le parole e con l'esempio, dell'autorità e della
dignità dei principi. Ma le opinioni religiose, massimamente le
cattoliche, erano diminuite: in alcuni poi fra i principi il timore
superava la religione, in altri l'interesse politico la corrompeva. Solo
dall'imperator Francesco veniva qualche speranza, il quale però si
muoveva piuttosto per gl'interessi proprj, che per quei del papa.

Non aveva il re di Napoli intermesso per mezzo del principe di Belmonte
Pignatelli i suoi negoziati a Parigi, ora con più vivezza procedendo,
ora allungando il dichiararsi, secondochè gli accidenti d'Italia
succedevano o più prosperi, o più avversi alle armi Francesi. Lo
stimolavano dall'un de' lati l'Austria e l'Inghilterra a mantenersi in
fede, dall'altro il ritraeva il timore dei Francesi saliti a tanta
potenza. Il direttorio, che si accorse dell'arte, volle stringere, e
fece bene: bensì merita riprensione dello aver tacciato, accennando alle
tergiversazioni del principe di Belmonte, d'infame nota la fede Italica,
come la chiamò; perchè noi non vediamo come si possa accusare una
nazione dell'infedeltà de' suoi governi, e nemmeno vediamo come le arti
usate dal principe Napolitano, ora di stringere, ora di allargarsi,
possano stimarsi arti fedifraghe, e da chiamarsi con nome odioso;
perciocchè di simili arti usano tutti i governi in tutti i loro
negoziati politici, e la Francia stessa le usò in ogni tempo, e più
ancora a quei del direttorio. L'udire poi accusarsi la fede Italica,
come infedele, da coloro che a bella posta cercavano lite ai principi
Italiani per cavarne danaro, e per distruggergli, non si potrà
certamente senza sdegno da chi libero da ogni anticipata opinione
essendo, è solo amatore del giusto e dell'onesto.

Intanto tra per la mediazione di Spagna, e per le nuove che ogni dì più
si moltiplicavano del venire i Tedeschi verso l'Italia, fu concluso tra
Francia e Napoli un trattato di pace il dì dieci ottobre, molto
onorevole, secondo i tempi, al re; perchè nè gli si comandava di serrare
del tutto i porti alle potenze nemiche della repubblica, nè gli
s'imponeva l'obbligo di scarcerare i mescolati in congiure. Le
principali condizioni furono, che il re rinunziasse a qualunque lega coi
nemici della Francia; si mantenesse puntualmente in neutralità con le
potenze belligeranti; vietasse l'entrata nelle sue marine alle navi
armate in guerra di esse potenze, così Francesi come di altre nazioni,
se più di quattro fossero; si restituissero tutti i beni sì mobili che
stabili sequestrati, e confiscati tanto in Francia quanto nel regno a
motivo della presente guerra; si stipulasse un trattato di commercio;
avesse luogo nella pace la repubblica Batava.

Fatto l'accordo, orava pubblicamente il principe di Belmonte in cospetto
del direttorio con amichevoli parole. Rispondeva il direttorio con
parole magnifiche di fede, di amicizia, di pace.

Anche la tregua tra Francia e Parma si convertiva in accordo per verità
non troppo superbo pel duca, per la protezione, in cui l'aveva la
Spagna, sicchè la pace gli recò minor danno che la tregua: accidente
insolito, perchè le paci del direttorio erano per l'ordinario peggiori
delle tregue.

Udissi a questi giorni la morte di Vittorio Amedeo terzo re di Sardegna,
principe che avrebbe avuto in se tutte le parti, che in un reggitore di
popoli si possono desiderare, se non fosse stata quella smania di
guerra, che notte e dì il tormentava. Quindi consumò l'erario per
mantener i soldati, ed i soldati consumarono il paese: lo soggettarono
anche alla forza, che sarebbe stata intollerabile, se la natura buona
del principe, e le vecchie abitudini di governo regolato non l'avessero
temperata. Quand'io considero il destino degli uomini, non posso non
maravigliarmi, come spesso eglino s'ingannino in quello, che debbe
rendergli o chiari od oscuri nella posterità; perchè il re Vittorio
Amedeo, che sempre anelava a voler fare commendabile il suo nome per le
armi, il fece per questa parte poco degno di lode; anzi la guerra il
fece andare in precipizio, mentre restano, e sempre resteranno le
memorie delle onorate cose fatte da lui in pace, e nel riposo de' suoi
popoli. In somma Vittorio Amedeo lasciò, morendo, un regno servo, che
aveva ricevuto intiero, un erario povero, che aveva ereditato
ricchissimo, un esercito vinto, che gli era stato tramandato vittorioso.
Così le sue virtù, che furono molte e grandi, contaminate dal vizio
della guerra, non partorirono pe' suoi sudditi tutto quel benefizio che
promettevano.

Successe nel regno a Vittorio Amedeo terzo Carlo Emanuele quarto di
questo nome, principe ammaestrato in molte belle discipline, ornato di
tutte le virtù che in uomo capir possono, e devotissimo alla religione.
Ma con l'animo santo aveva il corpo infermo; perciocchè pativa
straordinariamente di nervi, e questo male, al quale non vi era rimedio,
gli rappresentava spesso di strane fantasìe, che il facevano parere
assai diverso da quello ch'egli era veramente. Per tal modo Carlo
Emanuele quarto cominciò a regnare in un regno desolato, fu afflitto
continuamente da ombre e da ubbìe singolari, e cessò di regnare più
miserabilmente ancora, che non aveva incominciato. Essendo gli stati del
re frapposti tra Francia ed Italia, e provveduti tuttavìa di buone armi,
sebbene infelicemente usate, molto importava alla prima di averlo per
amico; perciò il direttorio niuna cosa lasciava intentata per
congiungerselo in amicizia stabile per un trattato di alleanza. Si
aggiungeva la tenerezza di Buonaparte pel re, e massimamente pei nobili,
perchè a lui parevano buoni stromenti del governare assoluto. Primario
intendimento fu sempre di Buonaparte di trasportare il dominio del re
dal Piemonte nello stato di Milano, e d'incorporare alla Francia il
Piemonte, e l'isola di Sardegna. Questo pensiero stesso ei si volgeva
per la mente, quando più con le instigazioni tentava di accalorare lo
spirito repubblicano in Milano. Ma non andava a grado del direttorio, o
fosse che non avesse ancor deposto il pensiero di restituire, se
bisognasse, il Milanese all'imperatore, o fosse che per non so quale
ambizione di repubblica credesse, che con tante vittorie potesse alzar
l'animo a maggiori cose, con fondare una nuova repubblica negli stati
dell'imperatore in Lombardìa. Amava meglio compensare il re a spese
della repubblica di Genova. Ambidue cercavano con queste speranze di
adescar tanto Carlo Emanuele, ch'ei venisse a concludere con la
repubblica la confederazione. E siccome queste pratiche non si potevano
tenere tanto segrete, con le altre potenze non le subodorassero,
confidavano che l'imperatore intimorito si sarebbe più facilmente
inclinato a fare la volontà della repubblica. Ma il re non volle a
questo tempo consentire al trattato, perchè gli pareva, che se congiunto
fosse in lega difensiva ed offensiva con Francia, sarebbe stato
costretto a volgere le sue armi contro il papa, al quale sapeva che i
repubblicani macchinavano allora di far guerra. Non gli poteva sofferir
l'animo di offendere il capo della chiesa che non gli aveva fatto alcuna
ingiuria. Per questa cagione non ebbe per allora effetto il trattato.

In questo mentre Carlo Emanuele aveva chiamato ai consiglj dello stato,
in vece del conte d'Hauteville, stimato troppo aderente all'Austria, il
cavaliere San Damiano di Priocca. Inoltre, avendo il direttorio
ripudiato il conte di Revel, come fuoruscito Francese, dall'ambascerìa
di Parigi, il re gli aveva surrogato il conte Balbo, uomo di alto
legnaggio, di molte lettere, e di non poca dottrina. Del rimanente,
quanto al politico, era il conte piuttosto amatore di mettere l'Italia
in Piemonte, che il Piemonte in Italia, ed aveva ottimamente conosciuto
di che qualità fosse la libertà di quei tempi. Arrivato come
ambasciadore di Sardegna a Parigi, gli furono date gratissime parole; ed
egli, siccome quegli ch'era accorto e buon conoscitore degli uomini, si
mise tosto in sul negoziare, non disperando di trovar modo di far
servigj importanti al re fra quei repubblicani amatori di denaro, e di
nomi illustri. Intromesso al cospetto del direttorio, disse, non essere
mai stato il re suo signore nemico a Francia, nè al governo di lei;
tempi fatali avergli posto in mano le armi, nel corso di quella infelice
guerra, ma fatta con coraggio e con lealtà, non avere mai cessato di
desiderare la pace; essersi, come prima il momento comodo fu giunto,
affidato in loro senza riserva alcuna, senz'altra sicurtà, che la
sincerità sua propria e la loro; d'allora in poi avere il direttorio
rettamente giudicato e dell'animo, e dell'opere sue; consigliarlo il
rispetto dell'interesse suo, che era quello stesso del suo popolo, che
restasse affezionato alla Francia: naturale adunque essere, soggiungeva,
l'amicizia dei due stati; avere lui carico di nudrirla, e perchè nissuna
cattiva impressione restasse, avere carico di disdire i fatti accaduti
in Piemonte contro l'ultimo ambasciadore di Francia; presentare le sue
credenziali; vedrebbero per loro quanta fede avesse il re posta in lui;
stimerebbe meritarla, se quella del direttorio meritasse.

Rispose magnificamente il presidente, la moderazione del principe di
Piemonte (quest'era la qualità di Carlo Emanuele prima della sua
assunzione) avere preparato la strada alla stima del popolo Francese
verso il re; accrescersi la contentezza del direttorio alle nuove
protestazioni; renderebbe il governo di Francia amicizia per amicizia;
desiderare, che l'esempio di un re amatore della pace piegasse tutti i
nemici della repubblica ad accettarla; rallegrarsi il popolo Francese
per le vittorie acquistate ad assicurazione della sua libertà, ma
vieppiù essere per rallegrarsi, quando tutte le nazioni vivessero in
amicizia con lui; non conoscere la repubblica l'astuzia politica;
stipulare i trattati con lealtà, osservargli con fede, difendergli con
coraggio; soddisfarsi il direttorio al vedere, che il re l'avesse eletto
a nutritore di concordia, sperare si sforzerebbe in adempir bene il
quieto mandato.

Tali furono i vicendevoli parlari tra Francia e Sardegna. Quantunque il
re non potesse amare un governo che l'opprimeva, la sua amicizia
politica verso di lui era nondimeno sincera, e non si può dubitare, che
suo proponimento fosse di seguitar la Francia piuttosto che l'Austria,
perchè credeva, che ciò importasse alla salute ed agli interessi del suo
reame. Dall'altro lato il direttorio mostrava il viso benigno al re per
aver seco congiunte le sue armi, sebbene avesse disegni di distruzione
del governo regio in Piemonte.

Ma quel che faceva ricercare il re della sua amicizia in questo momento,
cagionava il pericolo della repubblica di Genova: il direttorio tanto
odiava l'aristocrazìa, quanto la monarchìa; nè avendo Genova, come il re
di Sardegna, la protezione del generale vittorioso, correva pericolo che
di tanto si scemasse il suo stato, di quanto si voleva accrescere quello
del suo vicino. Vennesi in sui cavilli, e sulle superbe parole.
Rincominciaronsi le querele pel fatto della Modesta già composto tante
volte. Esortava Faipoult Buonaparte a venire armato a Genova per
cacciare dai magistrati gli avversi a Francia, a bandirgli, a cambiare
le forme delle deliberazioni del governo.

Mandava la signorìa all'alloggiamento di Buonaparte Francesco Cattaneo,
uno dei più gravi e più riputati cittadini della repubblica, affinchè
s'ingegnasse di mitigare quella superbia; ma si tirava più su con le
richieste: serrassero, imponeva, tutti i porti agl'Inglesi, seimila
Francesi il golfo della Spezia occupassero, apprestasse la repubblica
quanto abbisognasse alla Francia; venti milioni pagasse a compenso dei
danni inferiti dagl'Inglesi e dagli Austriaci sui mari; per impedire
l'entrata agl'Inglesi nel porto di Genova un presidio Francese la
lanterna munisse, gli abitatori della Polcevera si disarmassero. Il
senato, siccome quello, a cui le condizioni parevano intollerabili,
mandava con autorità d'inviato straordinario a Parigi Vincenzo Spinola,
patrizio veduto volentieri dagli agenti Francesi. Si faceva lo Spinola
avanti parte con le parole, parte con fatti più efficaci delle parole.

Intanto il dì undici settembre venivano gl'Inglesi ad un fatto, che fece
precipitar Genova alla parte Francese. Stavano i repubblicani sbarcando
da una nave loro sorta sulla spiaggia di San Pier d'Arena armi, ed
arnesi ad uso dei loro soldati. Ebbe Nelson, vice-ammiraglio
d'Inghilterra, che voleva comandare con insolente arbitrio sui mari,
come Buonaparte voleva comandare col medesimo arbitrio su terra, avviso
del fatto: perciò, uscito incontanente dal porto di Genova con una
grossa nave, e con una fregata, ed allargatosi un poco, e messi in mare
i palischermi pieni di gente armata, si fece sopra alla nave Francese, e
violentemente la rapì. Fu il caso tanto improvviso che i marinari della
repubblica appena trovarono scampo a terra; nè la batterìa Francese
piantata sul lido a tutela della nave, nè le artiglierìe della lanterna
furono a tempo a rompere il disegno agl'Inglesi. Fu certamente questa
una grave prepotenza: pure la batterìa piantata dai Francesi sulla terra
neutrale, dava qualche motivo a Nelson di fare quello che fece. Ma fu
inescusabile il capitano d'Inghilterra di essere uscito a questa fazione
da quell'ospitale ricovero di Genova. Faipoult usando l'occasione, ed
acceso in gravissima indegnazione domandava, che Genova intercludesse i
porti agl'Inglesi, e desse, in compenso della nave rapita, in mano di
Francia tutte le navi loro sorte ne' suoi porti: quando no, sarebbe
tenuta del fatto verso la repubblica.

Le insolenze d'Inghilterra, e le minacce di Francia fecero facilmente
andar innanzi la mutazione nelle deliberazioni di Genova. Per la qual
cosa, tacendo, o poco contrastando nelle consulte coloro che inclinavano
alla parte Inglese, sorse più potente la parte Francese. Però fu
risoluto nel consiglio grande, ed appruovato nel piccolo, che si
chiudessero tutti i porti ai bastimenti Inglesi sì da guerra che da
commercio; si ritenessero quelli che nei porti stanziassero.

Il serenissimo governo, datosi tutto alla parte del nome Francese,
pubblicava per giustificare la sua deliberazione, un manifesto, in cui,
raccontate tutte le ingiurie ricevute da poi che aveva incominciato la
guerra, dagl'Inglesi, concludeva, che, poichè la lunga pazienza ed i
frequenti ricorsi erano stati indarno, nè alcuna speranza si aveva che
gl'Inglesi fossero per venirne a termini più temperati, si era risoluto
ad escludere insino a nuova deliberazione dai porti Genovesi le navi
Britanniche, la presenza delle quali, sotto colore di non adempita
neutralità per gli altrui fatti violenti, aveva dato occasione a tanti
incomodi, ed a tanti pericoli.

Intanto si stipulava il dì nove ottobre a Parigi tra il direttorio ed il
plenipotenziario Spinola una convenzione, con la quale si fermarono le
condizioni, a norma delle quali i due stati dovevano vivere fra di loro.
L'accettarono i Genovesi sperando, che con lei sarebbe confermato lo
stato. L'accettarono il direttorio e Buonaparte, perchè procurava loro
denaro. Fu convenuto fra i due stati, che il decreto del governo di
Genova, per cui si serravano i porti agl'Inglesi, avesse la sua
esecuzione fino alla pace; proibisse Genova il soccorrere di viveri e di
munizioni gl'Inglesi; presidiasse sufficientemente i porti; se non
potesse, la Francia la servirebbe di presidj; se la Gran Brettagna
intimasse guerra a Genova, la difenderebbe la Francia; annullasse Genova
i processi fatti ai sudditi per opinioni, discorsi, o scritti politici;
i nobili processati, nel grande e nel piccolo consiglio si
redintegrassero, la Francia promettesse di conservare intero il
territorio della repubblica, di agevolarle la pace con le potenze
Barbaresche; di far libere e franche le terre vincolate per dritti di
feudo all'impero Germanico; i Genovesi accettassero la mediazione della
Francia per comporre le loro differenze colla Sardegna; pagassero alla
Francia, per prezzo dell'amicizia e della conservazione dei territorj,
due milioni di franchi e le facessero un presto di altri due milioni.
Furono i due milioni di taglia estratti dal banco di S. Giorgio, i due
del presto pagati dai più ricchi.

Genova debole, e lacerata da due nemici potenti, fu obbligata a comporsi
con uno di loro; il che non fu la sua salute: Venezia lacerata ancor
essa da due nemici potentissimi, ma più forte, più padrona di se
medesima, più vicina all'Austria che alla Francia, più tenace nella
neutralità, non volle comporsi, nè ciò fu la sua salvezza, perchè si
aveva a far con uomini tali, che il comporsi ed il non comporsi con loro
erano ugualmente di rovina. Ma prima di raccontare le Veneziane
disgrazie, sarà conveniente che da noi si narrino i maneggi politici,
che allora giravano per l'Italia. Le vittorie di Buonaparte avevano dato
speranza al direttorio, che l'imperatore d'Alemagna avrebbe concetto
pensieri di pace, e che gli manderebbe ad effetto, solo che gli si
proponessero condizioni, se non onorevoli, almeno non disonorevoli;
conciossiachè principal mira del governo di Francia, alla quale tutte le
altre erano subordinate, fosse sempre la pace con l'imperatore, non
solamente per la sua potenza, ma ancora per la dignità della casa, e del
grado. Parevagli, che ove Francesco avesse accettato le condizioni, la
repubblica riconosciuta da un tanto principe, sarebbesi bene radicata, e
per così dire, naturata in Europa. Sola l'Inghilterra sarebbe rimasta
nemica: ma non avendo più speranza di muovere l'Europa contro la
Francia, si conghietturava, che anch'essa sarebbe sforzata al venirne
agli accordi. Chiaro appariva, che dalle condizioni dell'Italia, essendo
già i Paesi Bassi Austriaci posti in possessione della Francia, pendeva
principalmente la pace con l'imperatore. A questo principal fine
dirizzando i suoi pensieri il direttorio, aveva mandato in Italia il
generale Clarke, personaggio molto dipendente da Carnot, col mandato di
veder vicino le cose, e di fare convenienti proposte d'accordo
all'Austria. Era Clarke uomo molto atto a questo negozio, non solo per
la sua destrezza, ma ancora perchè detestava, e sapevasi, le
esagerazioni dei tempi. Inoltre egli pare, che il direttorio, od almeno
qualche membro di lui avessero concepito sospetto di pensieri ambiziosi
in Buonaparte, e però si erano risoluti a mandare in Italia un uomo,
quale loro sembrava Clarke, molto fidato, affinchè investigasse, ed
accuratamente rapportasse gli andari del generale Italico. Del che o
accortosi, o sospettando Buonaparte, quando se lo vide comparire
innanzi, siccome quegli che non amava gl'imperj dimezzati, gli disse a
viso scoperto, che se veniva per accordarsi con lui, il vedrebbe
volentieri e l'accetterebbe: quando no, se ne poteva tornare. Questa
insolenza o non seppe il direttorio, o saputa, per lo meno male, la
passò. Clarke, che uomo accorto era, avvisò facilmente dove era, e dove
aveva a rimanere la potenza; si piegava perciò facilmente, e da inviato
del governo divenne fidato di Buonaparte. Da quel punto nacque fra
ambidue quella benevolenza e quella intrinsichezza, che si mantennero in
tanti e sì diversi tempi, ed in tante rivoluzioni d'uomini e di cose.

Ma venendo al mandato politico di Clarke, quantunque ei dovesse
principalmente indirizzarsi all'imperatore, fece opera per viaggio di
racconciar le faccende colla Sardegna. Offeriva in nome della repubblica
di dare al re Genova co' suoi territorj con patto che egli cedesse alla
Francia l'isola di Sardegna, e si unisse in lega con la repubblica,
obbligandosi a congiungere all'esercito Italico un numero determinato di
soldati. Disordinò anche questo pensiero il rifiuto di Carlo Emanuele
del voler entrare in questa lega; perchè, come già rapportammo,
detestava grandemente di voltar le sue armi contro il papa. Allora fu
fatto il trattato con Genova, col quale il direttorio, non potendo più
farla cosa del re, la fece cosa sua.

A questo succedeva nei consigli dei reggitori della Francia un altro
disegno per opera principalmente di Buonaparte, e questo era,
persistendo sempre nella volontà di conservar la possessione dei Paesi
Bassi, di dare per compenso all'imperatore la Baviera, e tutti, od
alcuni territorj della terra ferma Veneta; e già i capi della repubblica
facevano pubblicare nei loro giornali di Parigi, che Venezia era
usurpatrice di parecchi territorj imperiali: intendevano principalmente
dell'Istria e della Dalmazia. Così abbisognava, per soddisfare
all'ambizione del direttorio, e perchè la Francia fosse accomodata dei
Paesi Bassi, che ed il duca di Baviera ed i Veneziani fossero spodestati
dei loro dominj.

A queste proposizioni se ne stava dubbiosa l'Austria, non che non avesse
voglia di avere quello d'altrui, ma perchè, parendole il caso strano, il
decoro la riteneva, e non aveva ancora perduto la speranza di ricuperare
per forza d'armi gli stati d'Italia; perciocchè questi negoziati
correvano prima delle ultime rotte di Wurmser. Oltre a ciò, e quest'era
il principale motivo che la faceva stare sospesa, sapeva che la Prussia
non avrebbe sopportato quietamente, ch'ella riunisse alle sue antiche
possessioni in Germania la Baviera tanto opportuna a' suoi disegni, e
tanto aumentatrice della sua potenza. Finalmente l'accettare la Baviera,
e gli stati Veneti in una condizione di tempi non ancor maturi, come
erano quei del novantasei, ed ancor soggetti a grosse e probabili
mutazioni, pareva all'Austria cosa troppo insolita, e troppo lontana dal
consueto suo andare cauto e prudente. Tutte queste considerazioni
operarono tanto nei consigli Austriaci, che non potè avere effetto la
dazione della Baviera. Ma quello che faceva la salute della Baviera,
faceva la rovina di Venezia; perchè Clarke e Buonaparte, non ostante le
vittorie avute contro Wurmser, insistevano maggiormente presso
all'Austria per darle in mano i territorj Veneti in compenso della
Lombardìa, e dei Paesi Bassi.

Conosceva il direttorio la renitenza dell'Austria. Perciò aveva mosso,
per vincerla, altre pratiche lontane, per le quali sperava di operare,
che il timore superasse a Vienna il pudore. Dipendeva intieramente la
Spagna pei consigli, e per l'autorità del principe della Pace, dalla
Francia. Dipendeva anche da lei per la necessità delle cose la Porta
Ottomana. Venne adunque il direttorio in pensiero, condotto da quel suo
fine principalissimo di aver amicizia con l'imperatore, di fare
proposizioni di lega difensiva tra la Spagna, la Porta Ottomana, la
Francia e la repubblica di Venezia contro l'Austria: presumeva il
direttorio, oltre il timore da darsi all'imperatore, che Venezia, stante
la costanza del senato a volersene star neutrale, avrebbe ricusato
d'entrar nella lega, e però, che se gli sarebbe porta più colorita
cagione di dar la repubblica in mano altrui; che se pel contrario
Venezia, il che non era verisimile, si fosse mostrata inclinata a
collegarsi, avrebbe avuto l'Austria giustificato motivo di accettar
quello che le si offeriva. Il Reis Effendi, favellando a Costantinopoli
col dragomanno di Venezia, si era lasciato intendere, che in quel totale
sovvertimento d'Europa il senato Veneziano non poteva, e non doveva più
starsene isolato e da se, ma sì consentire a quelle congiunzioni, che
per la sicurtà de' suoi stati fossero necessarie, e che nissuna
congiunzione migliore poteva essere, che un'alleanza con la Porta, la
Francia, e la Spagna. Poco dopo Verninac, ministro di Francia a
Costantinopoli, avuto un segreto colloquio con Ferigo Foscari, bailo
della repubblica, gli aveva significato le medesime cose, protestando
dell'amicizia della sua repubblica verso quella di Venezia, e non
solamente promettendo sicurtà per tutto il territorio Veneto, ma ancora
dando speranza di considerabile ingrandimento. Infine in qualità di
persona pubblica procedendo, l'ambasciadore dava al bailo uno scritto,
acciocchè lo tramandasse al senato, in cui veniva ragionando, che la
repubblica Francese oltre modo tenera della quiete generale, e della
preservazione degli stati contro i disegni di alcune corti ambiziose, si
era risoluta a non istarsene da se in mezzo all'Europa commossa; che a
questo fine desiderava congiungere a quella d'altri tutta la forza sua;
che confidava che i governi interessati sarebbero disposti a secondarla;
che sperava che specialmente il senato Veneziano si mostrerebbe pronto a
concorrere a questo fine; che perciò proponeva al senato per mezzo del
bailo, e per comandamento espresso del direttorio un'alleanza fra le due
repubbliche. Quindi più apertamente spiegandosi, dimostrava, uno e
medesimo essere un nemico a Francia ed a Venezia, quest'esser l'Austria
perpetuamente cupida delle provincie della terra ferma Veneziana, e del
dominio dell'Adriatico; ad essa accostarsi la Russia sua alleata,
ambiziosissima dell'impero d'Oriente, impero, che già tentava con le
armi, che già macchinavano nel cuor loro i Greci: darebbe volentieri la
Russia Venezia in preda all'Austria, perchè l'Austria le desse in preda
la Grecia, e l'imperio dei Turchi. Allora qual sicurezza, quale speranza
resterebbe al senato di conservar Zante, Cefalonia e Corfù con l'altre
isole del mare Ionio? Pensasse il senato, e nella prudenza sua
deliberasse, se in casi tanto estremi, non più nascosti ma aperti, non
più lontani ma vicini, altro mezzo rimanesse di scampo, che quello della
lega, che il direttorio veniva proponendo. Non avendo il bailo mandato
per trattare una sì importante materia, rispondeva pei generali,
offerendosi solamente di trasmettere lo scritto di Verninac al senato.

Le medesime mosse diedero a Madrid il principe della Pace ai nobili
Bartolo Gradenigo, e Almorò Pisani, a Parigi il ministro degli affari
esteri Lacroix al nobile Alvise Querini, finalmente a Brescia Buonaparte
al provveditor generale Francesco Battaglia. Quest'era un concerto per
maggiormente muovere la repubblica. Ma il senato non avendo ancora
deliberato, perchè i Savj non gli avevano partecipato un affare di tanta
importanza, il venzette settembre, quando appunto più vive bollivano le
pratiche fra Clarke e gli agenti dell'Austria e che più instanti erano
le esibizioni e le esortazioni del primo ai secondi, affinchè
consentissero, in premio della pace, a pigliarsi le province Venete, si
appresentava in Venezia al serenissimo principe con un memoriale il
ministro di Francia Lallemand, col quale, annunziando che la repubblica
Francese, desiderosa di stringersi vieppiù in amicizia con l'antica sua
amica la repubblica di Venezia, le proponeva di nuovo per mezzo suo
quello, che già le era stato proposto e da lui medesimo e da altri
ministri di Francia, cioè un'alleanza a difesa ed assicurazione de' suoi
stati; conoscere Venezia, ragionava Lallemand, la condizione sua
rispetto alla casa d'Austria, sempre cupida dei Veneziani dominj;
sapere, esserle stati conservati per l'amicizia di Francia; non
isfuggirle l'ambizione della Russia a danno dei Turchi, la quale se
venisse a soddisfarsi, tutte le isole Venete sarebbero preda del
vincitore; l'avida Inghilterra, certo molto imprudentemente, voler
dividere le spoglie d'Oriente con porsi nel Mediterraneo a rovina totale
del commercio e della navigazione dei Veneziani; non esser mai per
perdonare queste tre potenze al senato il non aver voluto entrare nella
lega contro la Francia; già l'Austria apparecchiare la vendetta; già
volersi risarcire con Veneziana preda dei danni ricevuti dalla Francia;
più onesto che considerato consiglio del senato, essere quello di voler
seguitare le antiche consuetudini in tempi tanto rotti; più non esservi
nei negoziati politici la probità; saperlo la Polonia divenuta preda
degli amici suoi; avere potuto Venezia conservarsi intera, quando era in
piè la condizione librata d'Europa; ma fatto lo sbilancio, non potere
più sussistere senza appoggio; offerire il direttorio l'alleanza del
popolo Francese; essere questo popolo, fatto potentissimo per le sue
vittorie, in grado di dare al mondo, e per quiete sua, quell'assetto che
gli piacerebbe; stipulerebbe patti proficui e nobili per una nazione
alleata; obbligherebbe tutte le sue forze a difenderla, se i suoi vicini
s'attentassero di molestarla; se mandasse il senato un negoziatore a
Parigi, si concluderebbe un trattato ad unione dei due popoli fondato
sulla sincerità e sulla buona fede, sole basi della politica Francese;
già prepararsi la pace del continente, già esser vicine a definirsi le
sorti d'Italia; ogni cosa dovere sperar Venezia congiunta in alleanza
con Francia.

In tale modo instava con molta pressa Lallemand in cospetto del
serenissimo principe. Aggiungeva poscia, per aprir l'adito alle future
cose, che se Venezia per rispetto verso i suoi nemici naturali, che
macchinavano la sua ruina, trasandasse la occasione, che le si offeriva,
di liberarsi per sempre dall'ambizione dell'Austria, non eviterebbe
alcuno di quei pericoli, che le sovrastavano, e non avrebbe più ragione
alcuna di richiedere di assistenza una potenza, ch'ella avrebbe
trascurato, e che sola la poteva guarentire: dure parole, continuava a
dire Lallemand, essere queste a proferirsi, ma non sapere la lealtà
Francese risparmiar parole, quando si trattava di avvertire, e di
salvare un amico.

I motivi di Lallemand ajutava presso al senato il provveditore Francesco
Battaglia, il quale, non so se per amor di bene, o per amor di male, si
era discostato, accettando le nuove, dalle antiche consuetudini del
governo Veneziano. Inoltre conversando egli spesso in Brescia col
generalissimo, parte tratto dal nome tanto glorioso del giovane
guerriero, parte svolto e raggirato dalla loquela di lui, che per verità
era molto persuasiva, si era lasciato condurre a prestar fede alle sue
parole melliflue e magnifiche, ed a credere esser falso quello ch'ei
vedeva con gli occhi suoi proprj, e vero quello che non vedeva. Mandava
continuamente Battaglia a Venezia, ed instantissimamente pregava, si
risolvesse il senato ad accettare la lega; con vivissimi colori
rappresentava l'energia, la virtù, il valore, e le vittorie dei Francesi
trionfatori di tutta Europa; che già l'Europa vinta dalle armi, convinta
dalle ragioni e dal merito di quei nuovi repubblicani, non aveva più
altro rimedio, che il volere quello, che essi volevano; che i Turchi ed
i Veneziani dovevano usare quell'occasione propizia di scuotersi dalla
lunga inerzia, che gli aveva occupati, e che gli avrebbe resi certa
preda di grandi potenze, che a ciò anelavano; che se, mostrandosi
ingrati a tanta lealtà, a tanta beneficenza dell'amica Francia, non
avessero afferrato il crine della favorevole fortuna, bene poteva
accadere, che ella ai proprj interessi provvedendo, e mossa a sdegno dal
rifiuto, ritirasse da loro la mano sua protettrice, e divenissero i
Veneziani prezzo di riconciliazione tra nemici potentissimi, dei quali
uno voleva essere conosciuto qual era, l'altro preservare i proprj stati
da una rovina minacciata: ricordassesi il senato, ed avvertisse, che se
le coscienze morali sono mosse dal buono, le politiche sono dall'utile,
e che l'innocenza non è stata mai scudo contro la forza.

Grave al certo deliberazione era questa, e che importava alla somma
tutta della repubblica; perchè se da una parte si vedeva, che il
collegarsi con la Francia in mezzo a tanta vertigine di cose avrebbe
necessariamente condotto Venezia per sentieri insoliti, non mai battuti
da lei, e pieni di un dubbioso avvenire, dall'altra il non collegarsi
poteva portar con se una immediata pernicie; ed in questo non si era
infinto il ministro di Francia, avendo accennato a quale pericolo si
esporrebbe Venezia, se a starsene scollegata, e da se continuasse.
Questa materia fu maturamente esaminata in una consulta di tutti i Savj
di collegio, e sebbene la sentenza, in cui entrarono, sia stata da molti
biasimata, e da alcuni allegata come pretesto valevole di fare a Venezia
quello, che le fu fatto, come se uno stato independente fosse obbligato,
sotto pena di eccidio, di opinare come uno stato forestiero vorrebbe che
opinasse, noi non dubitiamo di affermare, ch'ella fu giusta, onorevole e
conveniente ai tempi. Era a considerarsi, e considerarono i Savj da chi,
e contro chi, ed in quali circostanze fosse proposta l'alleanza. La
proponeva il direttorio, al quale più importava la pace con l'Austria,
che l'esistenza di Venezia; che aveva, non era gran tempo, sollecitato
il Turco a muoversi contro di lei; il cui disegno era chiaramente
d'intimorir piuttosto l'Austria, che di preservar Venezia; che al tempo
medesimo proponeva di dar gli stati della repubblica all'Austria
medesima; che per mezzo di Clarke aveva testè suggerito al marchese
Gherardini, ministro d'Austria a Torino, di far occupare dagli Austriaci
la Dalmazia; che offeriva, per prezzo di alleanza, Genova alla Sardegna;
che aveva imputato a delitto alla repubblica l'avere dato un pietoso
ricovero ne' suoi stati ad un principe perseguitato dalla fortuna; che
già prima che le armi Francesi romoreggiassero sui confini Veneziani,
aveva concetto il pensiero di cavare, prevalendosi di quel lontano
terrore, milioni di denaro dalla repubblica; che questo era quel
direttorio stesso, che anche prima che l'esercito suo entrasse in
Italia, voleva far espilare la casa di Loreto; che pagava con ingiurie,
e con occupazioni violente, e con progetti di tor lo stato, l'amicizia
di Ferdinando di Toscana; che si corrucciava, se le monarchìe non
seguitavano le massime delle repubbliche, e se le repubbliche non
seguitavano le massime della democrazìa. Considerarono anche i Savj, che
queste medesime mosse erano date da Buonaparte, cioè dal rompitore delle
promesse di Brescia, dal conculcatore degli stati Veneziani,
dall'insidiatore della disarmata Peschiera, dal minacciatore della
pietosa Verona, dallo spogliatore dei monti di pietà di Milano, di
Piacenza e di Bologna. Quale fede porre, quale speranza avere nelle
promesse, e nelle protestazioni di costoro? Volere al certo render
Venezia colpevole verso l'imperatore per darla in preda all'imperatore;
volere al certo distruggere quell'innocenza, che era il principal
fondamento della sua salvazione.

Oltre a questo maturamente avvertirono i Savj, che l'Austria, innanzi
che i repubblicani pervenissero negli stati Veneziani, non aveva mai
offeso la repubblica; che dalla lega di Cambray in poi questa potenza
non aveva mai manifestato pensieri ambiziosi contro di lei; che sempre
aveva portato rispetto a' suoi territorj; che sempre le era stata
ajutatrice fedele contro le armi dei Turchi; che sempre si era opposta
ai progetti messi avanti da altri e principalmente dalla Francia, di
smembramento e di occupazione degli stati Veneti; che segnatamente
l'imperatrice Maria Teresa aveva sdegnosamente rifiutato tale proposta
fattale dalla Francia per prezzo della pace generale del quarantasette:
che l'imperatore Francesco medesimo non aveva pure testè voluto udire le
offerte fatte della occupazione della Dalmazia Veneta dal negoziatore
Clarke al ministro d'Austria in Torino, e che certamente qualunque fosse
stata l'antica fede dell'Austria e della Francia verso la repubblica,
d'infinito spazio ai tempi presenti migliore era stata quella della
prima, che quella della seconda. Concludevano da tutto questo, che se la
fortuna Francese preponderante non permetteva che si pendesse di più
verso l'Austria, la maggior fede dell'Austria non permetteva che si
pendesse di più verso la Francia. Pensarono finalmente, che se era
destinato dai cieli, che la repubblica perisse, doveva ella perire
piuttosto innocente che rea, piuttosto per violenza altrui che per colpa
propria, piuttosto con compassione che con biasimo del mondo, e senza
che ne fosse diminuita la maestà del suo nome.

Tutte queste considerazioni appartenevano all'incorrotta fama: altre
appartenevano alla sicurezza. Era la repubblica disarmata, nè così
presto si sarebbero potute apprestare le armi necessarie all'importanza
di una tanta guerra; perciocchè non era da dubitare, che la congiunzione
a difensione con Francia non fosse stimata congiunzione ad offensione
dell'Austria. Dal che conseguitava, che poco momento poteva arrecare la
repubblica con la sua alleanza, e l'effetto inevitabile ne sarebbe
stato, che le province Venete poste ai confini Austriaci, ed ancora
immuni dalle armi, sarebbero state incontanente occupate in forma di
guerra dagl'imperiali per modo che tutti i territorj Veneti, nissuno
eccettuato, sarebbero divenuti o campo di feroci battaglie, o stanza di
amici intemperanti, o bersaglio di nimici irritati. Nè era da passarsi
senza essere avvertito il pensiero, che il farsi alleata del direttorio
importava alla repubblica il farsi serva di lui, ed il dover consentire
a quanto egli volesse, dar l'ingresso alle genti di Francia in Venezia
per la spedizione tanto desiderata di Trieste, dar loro accesso, e copia
dell'arsenale sotto colore di voler armar navi contro l'Inghilterra, e
tutto questo apparato nuovo e grosso di armate navali dover essere a
carico della già consunta repubblica, nè si potevano sperare ajuti di
denaro da Francia, perchè gli alleati grossi sogliono prendere, non dar
denaro ai piccoli, e fra gli alleati grossi il direttorio era quello,
che ne prendeva più, e ne dava meno. Poi di somma importanza era, che la
lega con la Francia avrebbe prodotto la guerra con l'Inghilterra; il
quale accidente di quanto danno fosse per riuscire ai Veneziani per
traffichi di mare, nissuno è che non veda; l'isole Ioniche stesse
avrebbero portato gravissimo pericolo; che se per renderle sicure contro
i moti dell'Inghilterra, vi si fossero introdotti presidj Francesi, si
poteva bene sapere quando vi sarebbero entrati, ma non quando ne
sarebbero usciti. Quest'era la guerra di mare; ma quella di terra,
avrebbero dovuto farla i Veneziani con quei medesimi modi, coi quali la
facevano i repubblicani di Francia, che è quanto a dire con incitare i
sudditi Austriaci alla ribellione; ed i territorj, che per premio si
promettevano a Venezia, sarebbero stati il frutto d'instigazioni
abbominevoli. Il che quanto fosse lontano dalla fede, dalla dignità, e
dalla consuetudine della Veneziana repubblica, e quanto potesse
macularle, facile è il vedere. Ma in tutto questo negozio, certamente
tanto importante quanto geloso, un motivo era più potente di tutti,
perchè la repubblica non si scostasse dalla illibata neutralità, e
quest'era, che la Francia era lontana e l'Austria non solo vicina, ma
confinante per lungo spazio con gli stati Veneti, e che quantunque la
fortuna tanto si fosse fino allora dimostrata favorevole alle armi
Francesi, poteva accadere ch'ella improvvisamente si voltasse in favor
dell'Austria; ed allora quale speranza, quale sicurezza sarebbe rimasta
a Venezia, perchè non diventasse preda dell'imperatore? Del quale
avvenimento dava ragionevole sospetto l'essere sempre state le stanze
dei Francesi subite e corte in Italia. Al postutto, sebbene vi fosse da
ogni parte incertezza e pericolo, più prudente consiglio era in un
affare, in cui andava la somma tutta dello stato, il fidarsi di un
governo antico, regolato e vicino, che di un governo nuovo, sregolato e
lontano. Finalmente pareva cosa troppo brutta all'integerrima
repubblica, e che non potesse passare senza grande offesa della sua
dignità, il dover correre addosso ad uno stato amico, ed ajutare alla
sua oppressione, ora che la fortuna lo aveva precipitato in una sì
grande avversità. Serbando adunque l'antica consuetudine di Venezia,
opinarono i Savj, e fu appruovato dal senato, che signora di se
medesima, e da ogni vincolo libera si serbasse la repubblica. Rispondeva
il senato gravemente a Lallemand, che grate ed accette gli erano le
dimostrazioni amichevoli fatte dal governo della repubblica Francese,
che appunto per queste stesse disposizioni amichevoli sperava il senato,
che il direttorio non avrebbe voluto condurlo a deliberazioni, che
verrebbero a produrre effetti contrarj all'intento; che per antico
instituto la repubblica di Venezia lontana dall'ambizione, e solita a
temperare se medesima, aveva riposto il fondamento dell'esser suo
politico nella felicità e nell'affezione dei sudditi, e nella sincera
amicizia verso tutti i potentati d'Europa; del quale giusto ed
immacolato procedere si erano sempre, malgrado degl'inviti e delle
sollecitazioni contrarie in varj tempi fatte, essi potentati mostrati
contenti; che per esso ancora era stata la quiete conservata ai Veneti
dominj con utile costante, e contentezza inestimabile dei sudditi; che
questa condotta del senato confermata dal corso di tanti secoli felici,
non poteva abbandonarsi senza incontrare inevitabilmente il pericolo di
guerra; che erano le guerre calamitose a tutte le nazioni, ma
assolutamente insopportabili al senato pel suo amore paterno verso i
sudditi, per la constituzione fisica e politica de' suoi stati, e per la
sicurezza delle nazionali navigazioni. Alle quali cose s'aggiungeva il
pericolo funesto di sconvolgere le basi del proprio governo, senzachè
derivar ne potesse alcun rilevante appoggio alle grandi nazioni, alle
quali egli strettamente si unisse. Terminava il suo grave ragionamento
con dire, sperare, che il direttorio, conosciuta la ingenuità, e la
verità di queste considerazioni, le avrebbe per accette, e non sarebbe
per alienare l'animo, nè in qualunque evento, dalla innocente Venezia,
da Venezia risoluta a conservare con ogni studio l'amicizia con Francia.

A questo modo si terminarono i negoziati di alleanza tra il senato, e il
direttorio. La quale risoluzione, avvegnacchè da alcuni, i quali credono
che il senato Veneziano doveva deliberare come conveniva alla Francia, e
non come conveniva a Venezia, sia recata come segno di nemicizia contro
la Francia medesima, e come pretesto del tradimento fatto a Venezia, non
sarà se non lodata da tutti gli uomini prudenti. Bene appruovolla il
direttorio stesso, che più di tutti avrebbe dovuto disappruovarla,
avendo dichiarato al nobile Querini in Parigi, che il governo Francese
sentiva perfettamente come il senato in tale materia, e che mai non
l'avrebbe consigliato ad unirsi con la Francia in questa guerra contro
la casa d'Austria, conoscendo benissimo a quanti pericoli poteva Venezia
esporsi. Alla quale risposta era venuto il direttorio, perchè il nobile
Querini l'aveva, in proposito dell'alleanza parlando, interrogato, se
egli potesse assicurare, che i Francesi riuscissero a cacciare gli
Austriaci per modo che i Veneziani non avessero mai in progresso di
tempo a pentirsi dello aver abbandonato la loro neutralità.

Rifiutata dal senato l'alleanza con la Francia, restava a considerarsi,
se non sarebbe stato utile e sicuro alla repubblica il collegarsi con
l'Austria; perchè, se non si poteva temere che la Francia lontana
volesse far sue le spoglie di Venezia, bene si poteva dubitare di tale
intendimento nell'Austria vicina. Al qual timore davano maggiore forza
le recenti offerte fatte degli stati Veneziani dal direttorio
all'imperatore, e le parole che incominciavano a metter fuori i
comandanti Austriaci in Italia; essere l'Austria male soddisfatta delle
opere della repubblica, troppo parziale essersi dimostrata verso i
Francesi. L'alleanza con l'Austria avrebbe fermato tutti questi mali
pensieri, e non era da credere ch'ella si tirasse indietro, perchè in
mezzo alla fortuna avversa l'accessione di Venezia avrebbe recato peso
nella somma delle faccende militari. Ma prevalsero i consigli quieti,
perchè il senato non voleva pendere più da questa parte che da quella, e
non voleva soverchiamente irritare contro di se i repubblicani già
padroni di buona porzione de' suoi territorj. Era chiaro altresì, che
per la presenza dei due nemici era Venezia giunta a tale che non poteva
collegarsi nè con l'uno nè con l'altro senza correre pericolo di totale
ruina. Nondimeno, se ella avesse congiunto le sue armi con quelle
dell'imperatore, massimamente quando erano queste cose ancora minacciose
e forti, avrebbero i Francesi potuto ricevere grave danno. Il non aver
ciò fatto pruova la sincerità della repubblica.

Ma patti pieni di molta sicurtà venne offerendo a questo tempo medesimo
a Venezia una potenza forte per proteggerla, lontana per non darle
ombra. Le offerte fatte dalla Francia di dare i dominj Veneti
all'Austria non furono tanto segrete che l'altre potenze non le
risapessero. Seppele fra le altre la Prussia, a cui più importava la
cosa, siccome emola e solita a recare a propria diminuzione ogni aumento
dell'Austria. Avvisò, che quello che voleva il direttorio di Francia,
avrebbe finalmente avuto effetto, perchè stimava che l'Austria, passate
le prime ripugnanze, non fosse di tale moderazione che non consentisse
ad accrescere gli stati proprj con quelli d'altrui. Per la qual cosa il
barone di Sandoz-Rollin, ministro plenipotenziario di Prussia a Parigi,
in un abboccamento avuto col nobile Querini, si fece avanti dicendo, che
con dolore infinito vedeva la condizione del senato, e delle Venete
province, divenute campo e bersaglio di una crudele guerra; lodò il
consiglio del senato dello aver saputo conservare in mezzo a tanto
turbine e con tanto costo la sincera neutralità; che migliore contegno
non poteva nè immaginare, nè tenere il senato: soggiunse poi però, che
non doveva il senato aspettare i tempi sprovveduto d'amici, e collegato
con nissuno, nè abbandonare gl'interessi dello stato ad un avvenire
certamente molto incerto, e probabilmente tempestoso; che il governo che
facevano i Francesi delle terre veneziane con aver violato le leggi le
più sante della neutralità, poteva facilmente dar pretesto agli
Austriaci di turbare l'attuale quiete e sicurezza della repubblica; che
perciò gli pareva, che la prudenza del senato il dovesse indurre a
premunirsi di qualche sostegno valevole a guarentire le sue possessioni
contro qualunque tentativo della casa d'Austria; che bene conosceva, che
non poteva la repubblica collegarsi con la Francia, quando questa non
fosse per mantener sempre in Italia ai comandamenti del senato
cinquantamila soldati, pronti a difenderla da ogni improvviso assalto;
la quale supposizione, soggiungeva, era impossibile a verificarsi. Detto
tutto questo, passava Sandoz-Rollin a dire, ch'ei credeva, che la sola
potenza con la quale la repubblica avrebbe utilmente e sicuramente
potuto stringersi in alleanza, fosse la Prussia, perchè gl'interessi
politici del re tanto erano lontani da quei di Venezia, che il senato
non poteva a modo nissuno sospettare, ch'ei volesse una tale alleanza
procurarsi per qualche sua mira particolare; che anzi era la Prussia la
sola potenza, che potesse por freno agli appetiti ambiziosi
dell'Austria, e conservare l'incolumità e l'integrità dei dominj veneti;
che a lui pareva, tale essere la opportunità e la necessità di
quest'alleanza, che non fosse nemmeno da tenersi segreta; perchè la casa
d'Austria non poteva recarsi a male, che la repubblica cercasse di
guarentirsi da quei sinistri effetti, che a lei potevano derivare dal
cambiamento di quei principj che fino allora avevano conservato la buona
corrispondenza fra i due stati; che finalmente, quando l'imperatore
vedesse, essersi la repubblica collegata veramente con la Prussia,
avrebbe deposto il pensiero di tentare cosa alcuna contro di lei.
Insistè finalmente il prussiano ministro affermando, che doveva il
senato con la sapienza e prudenza sua internar la vista in un avvenire,
che non si poteva ben prevedere quale fosse per essere, poichè
fatalmente la presente guerra poteva aver dato motivo all'imperatore di
chiamarsi scontento dei Veneziani, e di recar loro col tempo qualche
grave molestia.

Questo parlare profetico, e questa profferta tanto secondo il bisogno,
potevano essere la salvazione dell'insidiata Venezia, ed ogni motivo di
stato concorreva a far deliberare che si accettasse; perchè nè gli
Austriaci, nè i Francesi potevano far peggio attualmente di quel che
facevano alla repubblica, nè peggiori disegni macchinare contro di lei,
di quelli che macchinavano; il che dimostra, che la lega con la Prussia
poteva solo causar bene, non male a Venezia, e che sola poteva medicare
i mali presenti. Ben si era fino allora consigliato il senato,
seguitando il suo antico costume di non congiungersi nè con questa nè
con quella parte; ma certamente fu pur troppo timorosa risoluzione
quella di non aver voluto accettare la lega tanto necessaria, e tanto
opportunamente esibita dalla Prussia; abbenchè, come trovo scritto,
questo fatale rifiuto non sia stato colpa del senato, ma sì piuttosto
degl'inquisitori di stato, checchè a ciò fare gli muovesse, e dei Savi,
che avuto il dispaccio del Querini, nol rappresentarono, avendo da loro
medesimi deliberato di scrivergli, che non entrasse in questo trattato.
Della quale deliberazione la posterità tutta, e massimamente la patria
loro diventata suddita, da sovrana ch'ella era, gliene avranno biasimo
ed indegnazione eterna. Forse a sì strano partito, e ad impedire sì
salutifero consiglio si mossero pel rispetto di non volere offendere la
Francia, e principalmente l'Austria, e per la speranza, che la sincerità
e l'imparzialità della repubblica avessero a condurla a salvamento;
semplicità certamente maravigliosa in una Venezia, ed in tempi tanto
scapestrati. Bene gli aveva avvertiti Lallemand, con verità dicendo, che
la probità politica non era più al mondo.

Intanto prima che si tradisse lo stato, si laceravano i sudditi sì dai
Francesi che dai Tedeschi con ogni maniera di più immoderata barbarie.
Nè più si vanti la libertà di frutti dolci, nè la regolarità degli
antichi governi di frutti moderati, nè il secolo decimottavo di umanità;
poichè e repubblicani ed imperiali, pretendendo parole soavi di
amicizia, rapivano nei miserandi territorj veneti, non solo per
necessità, ma anche per capriccio, non solo per forza, ma anche con
violenza, non solo con comando, ma anche con ischerno le vite, l'onore,
e le sostanze di coloro, che amici chiamavano. Nè più si portava
rispetto ad una età che ad un'altra, nè ad un sesso che ad un altro; e
quello che non periva per sangue, era contaminato per bruttura; spesso
anche il sangue succedeva alla bruttura; perciocchè e' furono veduti
vecchi e fanciulli uccisi, perchè non pronti a discoprire dove fossero
riposte le sostanze, o le madri, o le figliuole loro, e se gli uomini
stati fossero fiere, non sarebbero stati trattati peggiormente dai
crudeli dominatori, come i Veneziani furono. Quello poi che era involato
per forza, era profuso per iscialacquo; il paese desolato, i soldati sì
vincitori che vinti si consumavano per mancamento di ogni genere
necessario; chi per ufficio, o per grado aveva debito di provvedere ai
soldati, e di ritirargli dalla barbarie, si arricchiva; il perchè si
vedevano capi ricchi, soldati squallidi, abitatori spogliati: non che
non vi fossero nell'uno esercito e nell'altro uomini incorrotti, che
anzi ve n'erano molti, ma non avevano autorità, perchè il malo esempio
dominava, e tra i repubblicani erano chiamati aristocrati, come se gli
amatori della libertà si debbano conoscere dagli stupri e dalle rapine.
Le case s'incendevano, gli alberi fruttiferi si atterravano, le ricolte
preziose si sperdevano dagli sfrenati forestieri: i cavalli dei ricchi
si rubarono dai repubblicani, perchè, come dicevano, erano cavalli di
aristocrati; i cavalli, e gli altri animali da tiro e da soma
appartenenti ai villici s'involavano dai repubblicani e dagl'imperiali,
perchè erano, come dicevano, animali di spie; e tant'oltre procedè
questa rapina, che le mosse militari ne divennero tarde e difficili per
la mancanza di bestie. Il male era ancora peggiore nelle bovine, parte
scialacquate dalla licenza, parte consumate da un morbo epidemico
gravissimo. Pubblicavansi dai generali ordini e regole per frenare tanta
rabbia, ma vano era il proposito, perchè quando si veniva alla
esecuzione, si andava molto rimessamente, essendo i capi intinti.
Buonaparte poi, quantunque facesse qualche dimostrazione in contrario,
dava a' suoi la briglia sul collo, e comportava loro ogni cosa, per
farsegli più suoi pei disegni avvenire. A questo tempo medesimo gli
eserciti di Francia governati sul Reno da Moreau e da Jourdan, assai
diversi dal buonapartiano erano per moderazione, e per rispetto ai
vinti. In fatti venne in Italia dal Reno la schiera di Bernadotte, che
temperatamente portandosi, e con maggior disciplina delle altre
procedendo, era cagione, che a gara le città italiche in presidio la
chiamassero. Per questo le compagne la chiamavano la schiera
aristocratica, e vi furono delle male parole, e dei peggiori fatti in
questo proposito. Di tante enormità si lamentava il veneziano senato a
Vienna, si lamentava a Parigi; estorquere, gridava a Francesco
imperatore, i comandanti imperiali dai sudditi veneti con minacce nella
vita, e con dar in cambio semplici ricevute, quantità esorbitanti di
provvisioni; avere saccheggiato Villanova con uccisione di parecchi
abitatori, avere saccheggiato Salò e Fontanaviva, e molte altre terre
del Veronese e del Vicentino; essere la licenza dell'imperiale esercito,
ovunque passava, incomportabile, e se nella sua prima giunta a Bassano
aveva mostrato qualche moderazione, sapere le desolate sponde
dell'inferiore Brenta in quanta sfrenatezza si fosse cangiata la prima
temperanza. Nè portarsi da lui maggior rispetto ai particolari
innocenti, che allo stato amico: avere ad onta della professata
neutralità assaltato i Francesi in Brescia, uccisone alcuni,
imprigionatone molti, cacciato i restanti con forza, e con pericolo
d'incendio e di sacco di quella popolosa città; avere minacciato di
atterrare violentemente le porte di Verona, se presto non gli fossero
aperte; avere altresì con volere resistervi dentro ai Francesi fatti più
forti, posto a gravissimo ripentaglio tutta la terra; vincitore,
saccheggiare per insolenza, vinto per rabbia; se aveva, domandare per
ladroneccio; se non aveva, domandare per bisogno: in ambi i casi rapire
con violenza; accusare i Francesi per imitargli, accusare i Veneziani,
come partigiani dei Francesi per rubargli: le opinioni non fare; segno
essere alle cupide soldatesche così i pacifici cittadini, come i
parziali di Francia: non fare la dignità; le chiese contaminate, i
parochi insultati, le municipali sedi spogliate e rotte, nè sapersi più
discernere, se gl'Imperiali volessero la salute, o la perdizione di
Venezia; cotali essere le opere degl'imperiali soldati. Le giustissime
querele del senato Veneziano porte a Vienna non fruttarono, perchè
furono passate o con silenzio sprezzatore, o con promesse inutili.

Nè meno lamentevoli voci, nè meno vere gittava per mezzo del nobile
Querini a Parigi, i detestabili fatti del buonapartiano esercito nella
terraferma veneta narrando: avere saccheggiato la dogana pubblica in
Desenzano; avere a Castello Lagusaro rapacemente spogliato le stanze
della guardia veneta, minacciato barbaramente nella vita il paroco,
ucciso una miseranda vecchia, saccheggiate le case, violate le donne;
sperperate essere in fondo le provincie Bresciana e Veronese; Bassano
non aver più da vivere; pure non cessare le sforzate tolte, e chi
s'indugiava alla Francese impazienza, essere ucciso; fumare da ambi i
lati le terre arse dei Lezini monti; Lubiara, Corrodetto, Albarè di
Gardezzana, il contado tutto di Verona essere desolati; andare raminghe
le genti fameliche per la rapina violenta dei loro averi; trecento
famiglie all'estremo ridotte dal sacco errare squallide e nude per
iscoscese montagne; Este, e Montagnana soprattutto portare i segni del
repubblicano furore; ivi una povera donna, a cui la natura aveva fatto
dono infausto di bellezza, e vicina al termine della sua gravidanza
essendo, chiamata da soldati brutalissimi agli ultimi oltraggi, avere
fra doglie orribili cessato di vivere; il misero marito desideroso di
sottrarla dalla sfrenata cupidigia, avere avuto un braccio reciso dagli
oltraggiatori dell'infelice moglie; avere il repubblicano esercito di
Francia, quale furiosa tempesta, calpestato ogni cosa ad Arcole, a
Ronco, a Tomba, a Villafranca, le terre tutte fra l'Adige e il lago;
campagne devastate, granai dispersi, cantine vuotate, cavalli, buoi,
animali d'ogni spezie rapiti, mobili involati o distrutti, case rovinate
od arse, vergini violate, santuarj profanati, vasi sacri rubati,
abitanti, alcuni uccisi, inumerabili spogliati e ridotti ad errare
raminghi, coi teneri figliuoli loro asilo e sussistenza mendicando.
Questi essere gli effetti della presente guerra, i quali parrebbero
anche incredibili, se le voci stesse di tutto il Francese esercito non
gli attestassero: eppure non esser mai mancata qualunque comodità alle
genti Francesi; l'ospitalità la più amichevole essersi per la parte
Veneta e sempre, ed in ogni luogo mostrata; avere i generali, gli
ufficiali, i commissarj, i famigliari loro, i soldati stessi trovato le
case aperte per accorgli amorevolmente, per trattargli umanamente;
essersi vedute intiere famiglie di regolari, di vergini sacre, ed anche
di semplici particolari cedere ai nuovi ospiti il proprio tetto;
chiamargli a parte delle mense e di ogni comodo loro; avere sempre
abbondato ogni sorte di provvisioni; avere il governo sempre, e non
invano esortato i sudditi a sopportare pazientemente tante calamità;
essersi i sudditi con rassegnazione incredibile mostrati obbedienti alle
esortazioni, ma ciò non giovare; più si concedeva, più domandarsi;
maggior cortesia si usava, maggiore violenza adoperarsi; le più gentili
persone svillaneggiate da una soldatesca insolente; ai modi più ingenui
corrispondersi con inumani oltraggi; la nobile Verona diventata un
quartier sucido di soldati tutta, venire per la forestiera
contaminazione a schifo ai Veronesi stessi le antiche e dilette stanze
loro: certamente, dappoichè i miserabili uomini trattano la guerra, non
mai essersi dimostrata dall'un canto tanta pazienza, non mai dall'altro
tanta barbarie, e peggio, che gli oppressori chiamavano la pazienza
perfidia, la barbarie libertà. Così periva sotto nome di amicizia la
misera Venezia, non solo senza gratitudine da parte di coloro che si
succiavano le sue sostanze, ma ancora senza compassione; e per ristoro
finalmente fu fatto vendita e compra di lei dai feroci saccheggiatori,
non meno cupidi di rapire, che vogliosi di tradire. Dolevasi il senato
al direttorio; dolevansi i magistrati a Buonaparte, dolevansi ai
Tedeschi capitani: rispondevasi per gli uni e per gli altri non solo
freddamente, ma anche ironicamente, esser questi mali inseparabili dalla
guerra: esser veramente Venezia infelice; si ordinerebbe, si
provvederebbe, e gli ordini, e le provvisioni erano, che diveniva ogni
dì più insopportabile l'insolentire dei soldati. Io non so quello, che
il mondo corrompitore o corrotto sarà per dire di queste mie narrazioni;
questo so bene, che l'universale dei Francesi e degli Austriaci, anzi
tutti, eccettuatone solamente quelli, che credono che la gloria consista
nell'opprimere le nazioni forestiere, danneranno con tutti i buoni sì
detestabili eccessi, e di perpetuo biasimo noteranno coloro che vi
ebbero colpa.

Nè meglio erano rispettate da coloro, che accusavano Venezia di non
esser neutrale, le sostanze pubbliche che le private, come se chi reca
ingiuria, avesse a stimarsi offeso, e chi la riceve, offenditore. Verona
massimamente era segno alla repubblicana furia. Vi rompeva a capriccio
suo Buonaparte le porte delle fortificazioni, toglieva per forza le
chiavi della porta di San Giorgio all'uffiziale Veneto, portava via
dalle mura le artiglierie di San Marco, poneva le sue là dove voleva,
prendeva le armi, prendeva le munizioni ammassate nell'armerìa e nelle
riposte Veneziane, demoliva i molini, ardeva le ville della campagna di
Verona, quando credeva che a' suoi bisogni importasse; occupava
finalmente i forti, vi ordinava mutazioni e lavori, e vi piantava le
insegne Francesi. Chiodava poi a Porto-Legnago le artiglierie Veneziane,
tagliava i ponti levatoi, rompeva i ponti del fiume; occupava
forzatamente il castello di Brescia, e postovi presidio a grado suo il
fortificava. Quindi, mandato innanzi a Bergamo Cervoni per ispiare e per
sopravvedere i luoghi, quantunque nessuna strada fosse aperta per quelle
valli a calate di Tedeschi, occupava improvvisamente con sei mila
soldati la città ed il castello di Bergamo, dove attese, come a Brescia,
a fortificarsi. Involava, armata mano, una cassa dell'arciduca di Milano
depositata in casa del marchese Terzi sul territorio Bergamasco, e
finalmente levava le lettere dalle poste Veneziane, aprendole per vedere
che cosa portassero; le quali cose tutte erano forse utili alla
sicurezza dei Francesi, ma certamente rompevano la neutralità di
Venezia, ed autorizzavano questa repubblica a romperla dal canto suo, ed
a fare una subita presa d'armi contro chi con tanta violenza, e con
violazione sì manifesta del diritto delle genti, turbava il suo vivere
quieto.

Considerando io l'aspro governo fatto degli stati Veneziani, non so con
qual nome chiamare l'enormità di quel Rewbel, uno dei quinqueviri di
Parigi, il quale si lamentava che i Veneziani non amassero i Francesi:
il che vuol dire, che a posta di quei repubblicani e' bisognava non solo
ringraziare, ma anche amare chi crudelissimamente vi straziava.

Trattati a questo modo gli stati della repubblica di Venezia sì dagli
Austriaci che dai Francesi, apparivano intieramente mutati da quello che
erano prima che quella feroce illuvie gli sobbissasse. Le opere più
pregiate della umanità perivano perchè divenute segno di scherni
barbari; quello che s'era durato un secolo a edificare, un solo momento
distruggeva; quello che dalle più estreme regioni si veniva curiosamente
visitando, come fregi eccellenti della rispettata Italia, era guasto da
chi si vantava di avere a cuore questi preziosi ornamenti del vivere
civile; nè la necessità serviva di scusa, perchè per giuoco si guastava,
non per vivere, nè per difesa. Quanti sontuosi palazzi sconciati per
bruttura, o laceri per ruina! quanti nobili arredi involati o guasti!
quante onorate statue mutilate o rotte! Quanti alberi o di dolci frutti
carichi, o di peregrina bellezza risplendenti, per trastullo atterrati
dalle sfrenate soldatesche venute d'oltre Alpi, o d'oltre il Norico a
conculcare l'innocente Italia! Là dove nacque Virgilio, là dove nacque
Catullo, là dove nacque l'infelice Bonfadio, là dove in dolce filosofia
se n'era stato meditando il dolcissimo Bembo, erano i maggiori segni
della moderna barbarie, stampati da chi pretendeva di riformare, o da
chi pretendeva di mantenere il vivere sociale. Peggio poi, che a chi si
lamentava, si rispondeva che la guerra è migliore della pace, la
distruzione della conservazione, la disperazione della tranquillità, e
se non si rispondeva con pessime parole, si rispondeva con peggiori
fatti; il sangue si mescolava alle ruine. Sorgevano in ogni lato pianti
e lamenti, donde poco innanzi solo si udivano i canti di un popolo
felicissimo, del quale se di tanto era cambiata la condizione, non era
in lui colpa alcuna, poichè la colpa era tutta in una feroce querela
nata in lontani paesi fra popoli amatori della guerra. Le amene spiagge
del Benaco, le molli sponde della Brenta, ornate le une e le altre di
quanto hanno la natura e l'arte di più grazioso e di più magnifico,
giacevano ora desolate ed arse. Nè si poteva mostrar compassione, perchè
chi la mostrava, era stimato nemico d'Austria o di Francia: le preghiere
cagionavano le ingiurie, i pianti gli scherni, la bellezza gli oltraggi,
la forza le uccisioni. In mezzo a sì orribile strazio di sostanze e di
persone, chiamavansi, per aggiunta, gl'Italiani perfidi e vili, come se
sincerità fosse il rubare e l'ammazzare sotto titolo d'amicizia, e se
coraggio fosse l'uccidere i deboli ed i traditi. Certo stupiranno i
posteri dei mali fatti commessi, ma stupiranno vieppiù delle promesse
fatte, e se il secolo avrà nome di crudele, lo avrà ancora più
d'ingannatore. Così periva Venezia: che s'ella poi, per un qualche
sussidio al suo estremo caso, voleva chiamare a' suoi stipendi un
capitano riputato in Europa, se ne sdegnava Vienna, e se voleva ranuare
quattro cannoni sul lido, se ne sdegnava Parigi: le accuse di perfidia
tosto si proferivano da coloro, che si facevano mezzo principale per
distruggere a Venezia la perfidia.

Intanto gli atroci fatti inasprivano gli animi, e gli riempivano di
sdegno, parte contro il senato, come se senza difesa desse in preda i
popoli a nemici crudeli, parte contro i commettitori di tanti scandali.
Non mai dai Veneziani si erano amati i Tedeschi, troppo diversi per
indole e per lingua, ed anche la prossimità, come suole avvenire, gli
alienava: ma in ogni tempo erano stati amatori del nome Francese, ed è
certo, che fra tutte le nazioni del mondo la Francese era quella, che la
Veneziana con più benevolenza abbracciava. Ma per l'opere ree di
Buonaparte, e di chi a lui aderiva, molto si era rimutata questa
inclinazione dei Veneziani, e se odiavano i Tedeschi, certamente non
amavano i Francesi. Da tutto questo ne nacque, che le popolazioni della
terraferma, tocche da quel turbine insopportabile domandavano al senato
ordini, armi e munizioni per difendersi con la forza da coloro, presso
ai quali l'amicizia era mezzo, non impedimento al danneggiare. Il
senato, piuttosto rispettivo che prudente, cercava di mitigar gli animi,
e quanto alle armi andava temporeggiando, perchè sperava, che qualche
caso di fortuna libererebbe i dominj da ospiti tanto importuni, e perchè
temeva che chiamati i popoli all'armi, non fosse più padrone di regolare
e frenare i moti incominciati, con grave pregiudizio e pericolo della
repubblica. Solo accettava le offerte della provincia Bergamasca, la
quale in questo procedeva con più calore delle altre, sì per la natura
ardita de' suoi abitatori, e sì per l'autorità del potestà Ottolini.
Offeriva trenta mila armati pronti a mettersi a qualunque pericolo per
la patria, ov'ella della opera loro abbisognasse. Ma il senato, che
conosceva bene la natura dei popoli armati, massimamente in mezzo a
tante occasioni di sdegno, temendo che più oltre procedessero, che
l'umanità ed il bisogno della patria richiedevano, aveva sottoposto a
certo ordine quella moltitudine, partendola in compagnie, e ponendo a
reggerle uomini prudenti. Raccomandava al tempo medesimo la moderazione,
e non si muovessero, se non quando la necessità e gli ordini del senato
gli chiamassero. La quale raccomandazione fu poi imputata al senato
dagli storici parziali, come pruova di perfidia, come se avesse dovuto
abbandonar senza freno all'impeto suo una moltitudine armata, e
giustamente irritata da tante ingiurie. Queste sono deliberazioni, che
in ogni tempo, in ogni luogo, in ogni caso si fanno dai governi, nè si
può comprendere come possano fare diversamente. Ma il secolo, e chi loda
il secolo, volevano e vogliono, che quello che deliberava il senato
Veneziano, o che armasse o che non armasse, o che parlasse o che
tacesse, tutto gli fosse imputato a delitto; e più volte Buonaparte gli
disse, voi dovete armare, e più volte ancora, voi non dovete armare.
Contro chi poi fosse allestito tutto quell'apparato delle Bergamasche
armi, facile è il giudicare, poichè certamente era contro coloro, che
sotto spezie di amicizia trattavano Venezia da barbari, e sotto spezie
anche d'amicizia la volevano tradire. Ma queste armi si apprestarono
dopo venuta la barbarie, ed a questa unicamente, ed agli autori suoi
debbonsi imputare, se non forse si voglia credere, come odo che alcuni
uomini schifosi credono, che Venezia fosse obbligata, per far piacere ai
forestieri, di lasciarsi straziare e distruggere, non solo senza difesa,
ma ancora senza lamento. Intenzione poi del senato era di non
adoperarle, se non quando i distruttori si fossero accinti a mandar ad
effetto il pensier loro. Adunque se alcuno sarà per biasimarle, farà
segno, ch'ei non sa che cosa siano nè giustizia nè patria.

Ritornando ora al filo della storia, seguiteremo a raccontare, che non
così tosto il senato ebbe avviso delle minacce fatte da Buonaparte il dì
trentuno maggio in Peschiera al provveditor generale Foscarini, si
accorse che non vi era più tempo da perdere per apprestar le difese, non
già per la terra ferma quasi tutta disarmata ed occupata dai
repubblicani, ma almeno pel cuore stesso della repubblica, con
assicurare tutte le parti dell'estuario con armi sì terrestri che
marittime. Abbiamo narrato, come il generale repubblicano avesse
affermato con modi peggio che amichevoli, perchè erano incivili, che
aveva ordine dal direttorio di ardere Verona, e d'intimare la guerra ai
Veneziani. A tale gravissimo annunzio pervenuto celerissimamente per
messo a posta spedito da Foscarini, si adunava il senato a tutta fretta,
e con voti unanimi decretava, si comandasse al capitano in golfo, che si
riducesse tosto con tutta l'armata della repubblica nelle acque di
Venezia; si levassero incontanente in Istria, in Dalmazia, ed in
Albania, in quanto maggior numero si potessero, le cerne, ed ai
Veneziani lidi si avviassero; i reggimenti stessi già ordinati, che
avevano le stanze in quelle province, senza indugio alcuno alla volta di
Venezia s'indirizzassero; si chiamassero nelle acque dell'Istria tutte
le navi che si trovavano nell'Ionio sotto il governo del provveditor
generale da mare, e con queste anche le due destinate a portare il nuovo
bailo della repubblica a Costantinopoli. Queste deliberazioni furono
prese il dì primo di giugno. Siccome poi l'unità dei consigli è il
principale fondamento dei casi prosperi, così trasse il senato, il dì
due dello stesso mese, a provveditor delle lagune e lidi Giacomo Nani,
dandogli autorità e carico di armare nel modo che più acconcio gli
paresse, tutto l'estuario. Gli diede per luogotenente Tommaso Condulmer,
affinchè avesse cura particolare delle navi sottili allestite per
custodia dei lidi, e delle bocche dei fiumi. Ebbero queste provvisioni
del senato presto effetto; perchè in poco tempo si videro fortificati, e
presidiati i posti principali di Brondolo, Chiozza, Portosecco, San
Pietro della Volta, lido di San Niccolò, Malamocco. A Brondolo
specialmente, dove mettono foce i fiumi Adige, Po, e Brenta, furono
fatti stanziare i bastimenti più sottili. Già arrivavano, siccome quelle
che erano state mandate con molta sollecitudine, in Venezia e nei
circonvicini luoghi le soldatesche del mare Ionio, dell'Albania, e della
Dalmazia; piene ne erano le case, pieni i conventi dei lidi, piene le
isole vicine alla metropoli. Perchè poi l'erario potesse bastare a
questo nuovo stipendio, fu posta una tassa sui beni stabili di Venezia,
e del dogado a cui diedero il nome di Casatico. Per cotal modo Venezia
spinta dalla vicina guerra intimatale da Buonaparte, si apprestava a
difendere l'estuario, nel quale consisteva la vita della repubblica.

Noi siamo abborrenti per consuetudine e per natura dal biasimare chi
scrive, e meno ancora chi scrive storie. Ma l'amore della verità, e la
innocenza di Venezia ci spinge a notare, che uno storico dei nostri
tempi, lasciandosi trasportare ad una parzialità tanto più degna di
riprensione, quanto è diretta contro il tradito ed il misero, si lasciò
uscir dalla penna, troppo incomportabilmente scrivendo, che queste
provvisioni del senato Veneziano furono fatte prima delle minacce dei
Francesi. Eppure è chiaro e manifesto a chi vorrà solamente riscontrar
le date, che le provvisioni medesime furono fatte dopo, ed a cagione
delle minacce intimate da Buonaparte al provveditor generale Foscarini;
imperciocchè minacciò Buonaparte il dì trentuno maggio, deliberò il
senato il dì primo, e secondo giugno. Il perchè l'allegazione dello
storico è contraria alla verità, e crudele a Venezia; che se poi egli
pretendesse che Venezia, sentite le mortali minacce di Buonaparte, non
doveva armarsi, staremo a vedere s'ei dirà, che la Francia non doveva
armarsi, sentite le minacce di Brunswick e di Suwarow. Quanto poi ai
sommi geografi così Francesi, come Italiani, i quali sostengono
l'opinione del citato storico, saria bene, che ci dicessero quale
maggiore distanza vi sia, o qual maggiore difficoltà di strade tra
Peschiera e Venezia che tra Parigi e Roano. Saria anche bene, che ci
dicessero, caso che nascesse oggi in Roano un accidente, che minacciasse
di totale ruina lo stato della Francia, se il governo non delibererebbe
in proposito il dimane a Parigi. Veramente, quando l'uomo vuol impugnare
la verità conosciuta, diventa ridicolo. La distruzione della repubblica
di Venezia è stata una grandissima sceleraggine, e non fa onore al
secolo il volerla giustificare. Sonci poi alcuni in Italia, che dicono,
e credo eziandio, che stampano, che Venezia perì, e meritava di perire
perchè seguitò le massime del Sarpi. A questo io non so che cosa
rispondere, se non forse, che ella ha avuto torto di voler punire colle
patrie leggi due ecclesiastici sceleratissimi, e che là doveva esser
lecito a chi portava chierica, l'infamare le rispettabili donne, ed il
commettere assassinj.

Il medesimo storico, a fine di pruovare la parzialità dei Veneziani
verso l'Austria, narra come, non così tosto dimostrò l'imperatore
desiderio, che la repubblica non conducesse a' suoi stipendi il principe
di Nassau, il governo Veneziano se ne rimase. Ma la verità è, che il
consiglio di condurre il principe fu dato dal provveditor delle lagune
Nani, e che questo consiglio era già stato rifiutato, non già dal
senato, al quale non fu mai riferito dai Savi, ma sibbene dai Savi
medesimi molto innanzi che l'imperator d'Austria manifestasse il suo
desiderio. Mal volentieri mi sono io indotto a parlar di questo fatto,
perchè quando anche fosse vero ciò che è falso, non si vede come per una
condiscendenza di Venezia verso l'imperatore si dovesse venire alla
distruzione e vendita di lei.

Al tempo stesso, in cui il senato ordinava l'apparato militare delle
lagune, temendo che la Francia s'insospettisse con credere, ch'ei
pensasse di portar più oltre di una legittima difesa, in caso di
assalto, i suoi provvedimenti, scriveva un dispaccio al governo
Francese, col quale andava esponendo, che mentre la repubblica di
Venezia se ne viveva tranquilla all'ombra della più puntuale neutralità,
e della sincera e costante sua amicizia verso la repubblica Francese,
erano gli animi del senato rimasti vivamente traffitti dal colloquio
avuto dal generale Buonaparte col provveditor generale Foscarini, dal
quale si poteva argomentare un'alterazione nell'animo del direttorio
verso Venezia che dal canto suo il senato si persuadeva di non aver dato
occasione a tale alterazione che era conscio specialmente di non
meritare alcun rimprovero per l'occupazione violenta fatta dall'armi
Austriache di Peschiera, contro di cui non era restato alla repubblica
disarmata, e solo fondantesi sulla buona fede delle nazioni sue amiche,
altro rimedio che la più ampia e solenne protesta, e la più efficace
domanda della restituzione, siccome infatti non aveva omesso nel momento
stesso di fare; potere lo stesso general Buonaparte rendere testimonio
dello aver trovato inermi e tranquille le città Venete, e della
prontezza, con la quale i governatori Veneti ed i sudditi
somministravano, anche in mezzo alle angustie dei viveri, quanto era
necessario al suo esercito. Aggiungeva a tutto questo il senato, essere
suo costante volere il conservare la più sincera amicizia colla Francia,
e pronto a dare quelle spiegazioni, ed a fare quelle dimostrazioni dei
sentimenti propri, che fossero in suo potere per confermare quella
perfetta armonìa che felicemente sussisteva fra le due nazioni.

Frattanto il ministro Lallemand, e questa fu una nuova ingiuria fatta a
Venezia, domandava al senato, perchè ed a qual fine si apprestassero
quelle armi, come s'ei non sapesse, che il perchè erano gl'improperj e
le minacce di Buonaparte a Foscarini, e che il fine era il difendersi in
una guerra, che lo stesso Buonaparte aveva dichiarato voler fare fra
pochi giorni a Venezia. Si maravigliava inoltre il ministro, che simili
apprestamenti guerrieri allora non si fossero fatti, quando instavano
presenti gli Austriaci sul territorio della repubblica, come se egli non
sapesse, che l'Austria non aveva mai minacciato di guerra Venezia, come
la Francia per mezzo di Buonaparte, aveva fatto. Richiedeva finalmente,
si cessassero quelle armi dimostratrici di una diffidenza ingiuriosa, e
contraria agl'interessi ed alla dignità della repubblica Francese: il
che significava, che si voleva far guerra a Venezia, e che non si voleva
ch'ella si difendesse.

Rispondeva pacificamente il senato, le armi, che si apprestavano, essere
a difesa, non ad offesa; voler solo tutelare l'estuario, non correre la
terraferma; pacifica essere Venezia, volere vivere in amicizia con
tutti; in mezzo a tanto moto, ad opinioni tanto diverse, a discorsi
tanto infiammativi, a moltitudine sì grande di forestieri non
conosciuti, che abbondavano nella città, dovere il governo pensare alla
quiete ed alla sicurezza del pubblico: a questo fine essere indirizzati
i nuovi presidj, ed a fare, che siccome l'intento suo era di non
offendere nissuno, così ancora nissuno il potesse offendere sperare, che
il governo Francese meglio informato dei veri sensi della repubblica,
deporrebbe qualunque pensiero ostile contro di lei, e persevererebbe,
ora che la Francia tanto era divenuta potente, in quella stessa amicizia
che il senato le aveva costantemente, ed a malgrado di tutte le
suggestioni ed instigazioni contrarie, conservata, quando la Francia
medesima era pressata da tutte le potenze d'Europa; che finalmente pel
senato non istarebbe, che un sì desiderato fine si conseguisse a questo
tutti i suoi pensieri, a questo tutti i suoi consigli, a questo tutte le
sue operazioni dirizzare.

Mostravasi il ministro di Francia appagato della risposta, avendo
affermato a Francesco Pesaro, destinato dalla repubblica a conferire con
esso lui sulle faccende comuni, ch'egli era grato al senato per la
gentile, e soddisfacente risposta fattagli; ch'ella non poteva essere nè
più sincera, nè più appagante; che incontanente l'aveva spedita a
Buonaparte, e che sperava che una sì solenne manifestazione dei pubblici
sentimenti avesse ad essere una pruova irrefragabile di quanto egli
aveva sempre rappresentato: insomma ei si chiamò contento intieramente,
e tranquillo. A questo modo parlava Lallemand il dieci luglio; eppure
questo medesimo giorno, noi lo diremo, giacchè siamo serbati a
raccontare queste contraddizioni fastidiose, egli scriveva al ministro
degli affari esteri a Parigi, che il senato armava gli stagni col fine
di far odiare dal popolo i Francesi; che il generale Buonaparte,
richiesto di rimborsi, aveva con ragione risposto, che i Francesi erano
entrati nei diritti dei Ferraresi sopra i paesi della repubblica, e che
tenevano per cosa propria Peschiera, Brescia e gli altri luoghi
occupati. Tanta poi è la forza della verità anche in coloro che
vorrebbero servire ad interessi contrari, che il medesimo Lallemand,
scrivendo pochi giorni dopo a Buonaparte, affermava che era verissimo,
che il governo Veneziano si era mostrato molto avverso alla rivoluzione
Francese, ed aveva nutrito con molta cura nel cuore dei sudditi l'odio
contro i Francesi; ma che in quel momento era vero del pari, che sincere
erano le sue protestazioni di neutralità e di buona amicizia verso la
Francia; che le male impressioni lasciando luogo alla considerazione de'
suoi veri interessi, lealmente desiderava veder rotto quel giogo
Austriaco tanto grave a lui ed a tutta Italia; che per verità non si
poteva sperare che si ajutasse con le proprie mani, ma che questo poteva
bene la Francia promettersi di Venezia, che non tanto che ella
contrariasse coloro che ne la volevano liberare, desidererebbe
nell'animo suo felice compimento all'impresa loro; che, quanto
all'armare, quantunque dubbiosi potessero esserne i motivi, pareva a
lui, che tale qual era, non potesse far diffidare della fede Veneziana;
che troppo le armi apprestate erano deboli da dare giustificata cagione
di temere; che con gli occhi suoi propri vedeva, che i preparamenti che
si facevano, non avevano altro fine, che quello di custodire le lagune
ed i lidi vicini, e che insomma tutto quell'apparato non aveva in se
cosa, che fosse ostile contro la Francia. Quest'era il testimonio di
Lallemand, che ocularmente vedeva. Pure gridossi per questo medesimo
fatto dell'armamento delle lagune, guerra e distruzione a Venezia. Così
Venezia, segno di tanti inganni, se armava, era stimata nemica, se non
armava, perfida; i tempi tanto erano perversi, che anche in chi
conosceva la verità, si annidava la calunnia; la pace non le era più
sicura della guerra, nè la guerra della pace, e l'estremo fato già la
chiamava.

Tali quali abbiam narrato, erano i pensieri e le opere di Buonaparte e
del direttorio verso la repubblica di Venezia; ma questi insidiosi
disegni furono interrotti da una nuova inondazione di armi imperiali in
Italia.




LIBRO NONO

SOMMARIO

      Negoziati inutili di pace. Stato della repubblica Cispadana:
      nuovo congresso dei popoli dell'Emilia. Squallore dei soldati
      francesi in Italia, e ruberie dei pubblicani. Lamenti di
      Buonaparte in questo proposito. L'Austria ingrossa di nuovo, e
      fa impresa di riconquistare le sue possessioni d'Italia.
      Alvinzi suo generalissimo. Nuova e terribil guerra. Feroci
      battaglie nel Tirolo con la peggio dei repubblicani: lentezza
      molto fatale all'Austria del generale Davidovich dopo le sue
      vittorie in questo paese. Disegni di Buonaparte per opporsi a
      questa nuova inondazione di Tedeschi. Fatti d'arme sulla
      Brenta. Battaglia di Caldiero. Condizione assai pericolosa di
      Buonaparte: arte mirabile, colla quale se ne riscuote.
      Prodigiosa battaglia di Arcole. Battaglia moltiforme di
      Rivoli. Gli Alemanni rincacciati del tutto dall'Italia. Il
      generale austriaco Provera fatto prigione con tutti i suoi
      sotto le mura di Mantova. Celerità maravigliosa di Buonaparte
      in tutti questi fatti. Guerra contro il Pontefice. Battaglia
      del Senio. Pace di Tolentino, e sue gravi condizioni a' danni
      di Roma. Mantova si arrende alle armi repubblicane: lodi di
      Wurmser. Lusinghe di Buonaparte alla repubblica di San Marino:
      risposte dei Sanmariniani.


Noi dobbiamo continuar nel fastidio di raccontar governi non così tosto
creati che spenti, secondochè portava l'utilità od il capriccio del
vincitore, di cui sempre più si scoprivano i pensieri indiritti a
turbare tutta l'Italia. Abbiamo nel precedente libro descritto, come per
quel principal fine dell'aver la pace coll'imperatore, il direttorio di
Parigi, e Buonaparte, mandato Clarke, offerivano patti di diversa natura
ora all'imperatore medesimo, ora alla repubblica di Venezia, ora a
quella di Genova, ed ora al re di Sardegna. L'Austria spaventata dalle
calamità, a cui era stata sottoposta, non si mostrava aliena, se non di
concludere, almeno di negoziare, e per questo aveva mandato a Vicenza il
generale San Giuliano, acciocchè si abboccasse con Clarke. Anche
l'Inghilterra, mossa dal pericolo dell'imperatore, e dalla forza della
repubblica francese, che ogni dì più pareva insuperabile, si era
piegata, benchè mal volentieri, a voler trattare, ed aveva mandato a
questo fine lord Malmesbury in Francia. Tutti pretendevano voci di voler
rimuovere tanto incendio dall'Europa afflitta, e di aver a cuore lo
stato salutifero dell'umanità. Ruppero questi negoziati le vittorie
dell'arciduca Carlo in Germania, che compensarono le sconfitte di
Beaulieu e di Wurmser in Italia. Imperò gli alleati si fecero più
renitenti, e di nuovo convenne venirne al cimento delle armi. Solo la
Sardegna, che era ridotta piuttosto in potestà della Francia, che nella
propria, aveva concluso un trattato di lega difensiva, avendo il re
costantemente ripugnato ad una lega offensiva a motivo della guerra
imminente col papa; al quale trattato il direttorio non volle ratificare
a cagione della cessione, che vi si stipulava di alcuni territorj
imperiali; perchè il re opportunamente valendosi della condizion sua
armata, e dell'esser posto alle spalle dell'esercito francese, non
cessava di addomandare o restituzione, o ricompenso delle perdute Savoja
e Nizza. Il che pazientemente non poteva udire il governo di Francia,
per essere quelle province unite per legge di stato alla repubblica.

Adunque il direttorio, trovata tanta durezza nell'Austria,
nell'Inghilterra, e nel papa, che continuamente si preparava alla
guerra, e dubitando che questo modo potesse estendersi più oltre, perchè
non si fidava di Napoli, si consigliava di voler provare, se il timore
delle rivoluzioni potesse sforzare i potentati a far quello che il
timore delle armi non aveva potuto.

A questo fine erano indirizzati i moti dell'Emilia, e le instigazioni di
Trento. Ma per parlar dei primi, si voleva da Buonaparte, che a quello
che da principio aveva potuto parere frutto disordinato della guerra,
succedesse uno stato regolato ed un assetto più giusto di constituzione,
perchè lo stato disordinato, siccome quello che è temporaneo di natura,
lascia da per sè stesso appicco a cambiamento di signoria nativa a
signoria forestiera, mentre lo stato ordinato e riconosciuto non può
darsi ad altrui senza nota d'infamia. Oltre a ciò sperava il
generalissimo di accendere con questo allettativo d'independenza
talmente quei popoli già di per se stessi tanto accendibili, che un
fanatismo politico avesse a pareggiare gli effetti di quel fanatismo
religioso, che per difesa propria s'ingegnava il pontefice di far
sorgere in Italia contro i conquistatori. Sapeva che queste opere erano
facili ad eseguirsi, perchè in alcuni ingannati operava l'amor della
libertà, in altri consapevoli la peste dell'ambizione. Tanta paura aveva
quel capitano vittorioso di coloro, che chiamava per isprezzo, non so se
mel debba dire per la dignità della storia, pretacci. Bene ordinato era,
quanto all'effetto, questo consiglio di opporre popoli accesi a popoli
accesi. Ma ei conosceva bene il paese, e gli umori che vi correvano;
perchè era solito dire, che in quella Cispadana repubblica erano tre
sorti d'uomini: amatori dell'antico governo; partigiani di una
constituzione independente, ma pendente all'aristocrazia, e quest'era il
patriziato; finalmente partigiani della constituzione francese o della
democrazia. Aggiungeva, che egli era intento a frenare i primi, a
fomentare i secondi, a moderare i terzi, perchè i secondi erano i
proprietari ricchi ed i preti, ch'ei credeva doversi conciliare, perchè
rendessero i popoli partigiani di Francia. Quanto ai terzi affermava,
esser giovani scrittori, uomini, che, come in Francia, così in tutti i
paesi cambiavano di governo, ed amavano la libertà solamente, come
diceva, per fare una rivoluzione. Dal che si vede in quale stima egli
avesse quelli che professavano la libertà; e per verità non pochi fra di
loro diedero tali segni al mondo, che fu manifesto come il giovane di
ventott'anni con insolita sagacità avesse bene penetrato la natura loro:
questo conoscere gli uomini fu cagione, ch'ei potè fare tutto quello che
volle.

Erasi inditto il congresso dei quattro popoli dell'Emilia, Modenesi,
Reggiani, Bolognesi, Ferraresi il dì venzette decembre, malgrado di
Buonaparte, che avrebbe desiderato, che più presto si adunassero per dar
cagione di temere al papa in tempo, in cui, bollendo ancora le pratiche,
non aveva ancora il pontefice rifiutato la pace. Convennero in Reggio i
legati dei quattro Cispadani popoli, trentasei Bolognesi, venti
Ferraresi, ventidue Modenesi, ventidue Reggiani. Avevano mandato
amplissimo di fare quanto alla salute della repubblica si appartenesse;
l'unione massimamente dei quattro popoli in un solo stato procurassero.
Solo i Bolognesi avevano nel mandato loro qualche clausola di
restrizione, o fosse che Bologna amasse di serbare, per la sua
grandezza, qualche superiorità, o fosse che non volesse allontanarsi da
quella forma di governo che con tanta solennità aveva pocanzi accettata,
perchè prevedeva, che l'accomunarsi nello stato importava l'accomunarsi
nelle leggi. Grande era il calore, grande l'entusiasmo di quelli spiriti
repubblicani: pareva a tutti essere rinati a miglior secolo. Ordinarono,
non potendo capire in se stessi dall'allegrezza, ad alta voce, non a
voti segreti si squittinasse. Poi fecero una congregazione d'uomini
eletti dalle quattro province, affinchè proponessero i capitoli
dell'unione. Fu l'unione accettata con tutti i voti favorevoli.
Accrebbero la giubbilazione gli uomini deputati di Lombardia Milanese
venuti ad affratellarsi, erano Porro, Sommariva, Vismara da Milano,
Visconti da Lodi, Gallinetti da Cremona, Mocchetti da Casalmaggiore,
Lena da Como, Beccaria da Pavia: «Poichè erano venuti i buoni tempi
Italici, orarono, essere venuti gli uomini Lombardi a congratularsi coi
Cispadani popoli dell'acquistata libertà; pari essere i desiderj, pari
il destino; chiamare le Francesi vittorie a nuove sorti l'Italia; dovere
i popoli Eridanici infiammare con l'esempio loro a nuova vita le altre
Italiche genti; l'Italiana patria avere ad essere, non più serva di
pochi, ma comune a tutti: ogni giusto desiderio dover sorgere con la
libertà, e tanti secoli di crudele servitù concludere una inaspettata
felicità: non dubitassero i Cispadani dello aver per amici e per
fratelli i Transpadani; una essere la mente, come uni gli animi, ed uni
gl'interessi: dimostrerebbero al mondo, che non invano aveva dato il
cielo a quei popoli testè pure divisi sotto molesti dominj, ed ora
congiunti per l'amore di una comune libertà, il medesimo aere, le
medesime terre, le medesime città magnifiche con un forte volere, con un
alto immaginare, con un maturo pensare, e se felicissima era la
occasione, sarebbe il modo di usarla generoso.»

Fu fatto risposta da Facci presidente con gratissime parole:
«Corrispondere i Cispadani con pari amore ai benevoli Transpadani;
accettare i felici augurj; avere la libertà spento il parteggiare fra i
Cispadani, dovere spegnerlo fra tutti gl'Italiani; fuggirebbe
dall'Italia la tirannide con tutto il satellizio suo; e poichè era
piacciuto a chi regge con supremo consiglio queste umane cose, che
principiasse un libero vivere sul Po, dovere gli Eridanici allettare i
compagni coll'esempio di una incontaminata felicità».

Aprivansi in questo le porte del consesso; il Reggiano popolo, bramoso
di vedere e di udire, lietamente entrava. Gravemente Fava da Bologna a
nome della congregazione degli uomini eletti intorno all'unione dei
quattro popoli favellava. Chiamarono di nuovo con segni d'inudita
allegrezza la Cispadana confederazione, chiamarono la unità della
repubblica. Fu piena la città di giubbilo; credevano che quel giorno
fosse per essere principio di felici sorti. Ed ecco in mezzo a tanta
allegrezza sopraggiungere l'aiutante generale Marmont, mandato da
Buonaparte ad incitare ed a sopravvedere. Introdotto al cospetto del
congresso, gli applausi, le grida, le esultazioni montarono al colmo.
Postergata la dignità, tanta era l'ardenza, avevano i legati piuttosto
sembianza di energumeni, che di uomini gravi chiamati a far leggi.

L'entusiasmo dei Cispadani piaceva a Buonaparte, perchè sperava di
cavarne denaro, gente armata, spavento al papa. Infatti aveva il
congresso statuito, che una prima legione Italica si formasse; nè questa
truppa oziosamente si ordinava: correvano gli uomini volentieri sotto le
insegne; il generalissimo gli squadronava, e faceva reggere da' suoi
uffiziali. Ma se dall'un lato egli era contento della disposizione degli
animi nella repubblica Cispadana, dall'altro non si soddisfaceva della
composizione del congresso; perchè avrebbe voluto vedere in lui per quel
suo intento di far paura al papa, nobili, preti, cardinali, ed altri
cittadini di maggior condizione, che patriotti fossero stimati; e
quantunque alcuni e nobili e preti vi sedessero, non era il numero nè il
nome di quella importanza ch'egli desiderava. Per questo si lamentava,
che Garreau e Saliceti, commissari del direttorio, gli guastassero i
suoi disegni, procedendo con soverchio calore in queste instigazioni, e
chiamando al reggimento dello stato uomini di poca entità, o troppo
risentitamente repubblicani. Spesso ei si querelava con questi
commissari, e gli ammoniva con forti riprensioni; ma essi se non
apertamente, almeno nascostamente continuavano ad incitare ogni sorte di
persone.

Scriveva il congresso il dì trenta decembre a Buonaparte: i Cispadani
popoli chiamati per amore di lui, e per le sue vittorie a libertà,
essersi constituiti in repubblica; direbbegli Marmont suo, quanto
fossero degni del nuovo stato; direbbegli quanta forza il nome di lui
alla loro risoluzione, ed alla loro allegrezza aggiugnesse. «Accettate,
continuavano, o generale invitto, questa nuova repubblica, primo frutto
del vostro valore, e della vostra magnanimità. Voi ne siete il padre,
voi il protettore: sotto gli auspicj vostri ella sarà salva, sotto gli
auspicj vostri non s'attenteranno i tiranni di danneggiarla: noi
cominciammo il mandato dei popoli, noi presto il compiremo; ma fate voi,
che l'opera nostra sia, come il vostro nome, immortale».

Queste lettere del congresso Cispadano furono con lieta fronte ricevute
dal conquistatore. Rispondeva, avere con molto contento udito la unione
delle quattro repubbliche; l'unione sola poter dare la forza, bene avere
avvisato il congresso dello aver assunto per divisa un turcasso: già da
lungo tempo l'Italia non aver seggio fra le potenze d'Europa; se
gl'Italiani degni sono di rivendicarsi in libertà, se abili sono di
ordinare a se stessi un libero governo, verrebbe giorno, in cui la
patria loro risplenderebbe fra i potentati d'Europa gloriosamente: pure
pensassero, che senza la forza non valgono le leggi; si ordinassero
pertanto all'armi; savie essere, ed unanimi le deliberazioni loro;
null'altro mancare, se non battaglioni agguerriti, e mossi dall'amor
santo della patria; aver loro miglior condizione del popolo Francese,
libertà senza rivoluzione, ordini nuovi senza delitti; la unità della
Cispadana repubblica simboleggiare la concordia degli animi, i frutti,
se avessero per compagna la forza, avere ad essere una repubblica
vivente, una libertà benefica, una felicità di tutti.

Il congresso annunziava ai popoli la creazione della repubblica: lodava
la Francia institutrice di libertà; lodava Marmont testimonio benigno di
popoli non indegni dell'amore della sua generosa nazione, annunziatore
benevolo delle cose fatte al glorioso capo dell'esercito Italico:
esortava i popoli della Cispadana a deporre le antiche invidie ed
emolazioni, frutto infausto di funesta ambizione: in petto ed in fronte
la libertà, la equalità, la virtù portassero, dell'ajuto della potente
repubblica, che gli aveva chiamati a libertà, non dubitassero;
guardargli attentamente il mondo, aspettare ansiosamente l'Italia, che a
quell'antico splendore, che l'aveva fatta tanto grande, ed onorata
presso le nazioni, la restituissero. Così parlava a concitazione degli
animi il vincitor Buonaparte.

L'esempio della Cispadana partoriva mutazioni notabili in Lombardia;
perchè i Milanesi, non volendo parer da meno che i popoli dell'Emilia,
facevano un moto, correndo sulla piazza, ed intorno all'albero della
libertà affollandosi: gridavano sovranità, e indipendenza, e volevano
constituirsi in repubblica Transpadana. Dispiacque il moto
all'amministrazione generale di Lombardia, non che ella non amasse
l'indipendenza, ma le cose non le parevano ancora di tale maturità, che
si potesse venire ad un partito tanto determinativo. Il sentirono peggio
ancora il generalissimo, e gli altri capi Francesi. Tanto fu loro
molesto questo moto, che Baraguey d'Hillires, generale che comandava
alla piazza di Milano, e che conosceva la mente di Buonaparte, ne faceva
carcerare gli autori principali, che erano i patriotti più ardenti.

Intanto ogni dì più cresceva lo squallore dei soldati vincitori
d'Italia; tanta era la voragine, non dirò della guerra, ma dei
depredatori. Per rimediarvi andava Buonaparte immaginando nuovi modi per
trar denaro dai popoli già sì grandemente smunti ed impoveriti; scosse
l'Emilia, scosse la Lombardia; traeva le intime sostanze dalle viscere
delle nazioni: pure il peculato era più forte di queste estreme fonti di
denaro.

Infatti i rubatori, gente frodolenta ed avara, erano una peste
invincibile. Buonaparte, che per la mancanza delle cose necessarie
vedeva in pericolo le sue operazioni, ne arrabbiava: gli chiamava ladri,
traditori, spie; ora ne faceva pigliar uno, ora cacciare un altro; ma
nulla giovava, perciocchè tornavano, essendo protetti, perchè molti; e
si liberavano, essendo i giudici corrotti, perchè mescolati. L'Italia
pativa, i soldati pativano, gli amministratori infedeli trionfavano. In
un paese opimo, e da lungo tempo immune da guerra, era penuria di soldo,
di pane, di abiti, di scarpe, di strame. Al tempo stesso i provveditori
ed i canovieri, incitati dall'ambizione e dalla libidine, tenevano, la
maggior parte, gran vita con mense lautissime, e con cavalli pomposi,
con cocchi dorati, con caterve di servitori; e ballerine e cantatrici
mantenevano, strana foggia di repubblicani. Sapevaselo Buonaparte, che
non ne capiva in se stesso dallo sdegno. Scriveva, che il lusso, la
depravazione, il peculato avevano colmo la misura. Un solo rimedio ei
trovava, e, come credeva, conforme alla sperienza, alla storia, alla
natura del governo repubblicano, e quest'era un sindacato, magistrato
supremo, che, composto di una o di tre persone, solo due o cinque giorni
durasse, ed in questo tempo autorità amplissima avesse di far uccidere
un amministratore, qualunque fosse, o con qual nome si chiamasse. «Potè,
sclamava dispettosamente Buonaparte, il maresciallo di Berwick far
impiccar l'amministrator supremo del suo esercito, perchè vi erano
mancati i viveri, ed io non potrò in mezzo all'Italia, paese di tanta
abbondanza, quando i miei soldati sono penuriosi, e stremi di ogni cosa,
spaventar con le opere, poichè le parole non giovano, questo nugolo di
ladri?» Così dentro se stesso si rodeva: ma eran novelle, perchè l'oro
d'Italia si dispensava anche a Parigi; perciò i rubatori erano indenni.
Solo si soddisfaceva il capitano Italico dei servigi di Collot,
abbondanziere delle carni, e di Pesillico, agente della compagnia
Cerfbeer. Poi alcuni commissari erano facili alle signature, caso
veramente orribile. Affermava Buonaparte nel mese di ottobre, che,
eccettuati Deniée, Boinod, Mazade, e due o tre altri, gli altri
commissari erano tutti ladri: pregava il direttorio, gliene mandasse dei
probi, aggiungendo però la clausola, se fosse possibile trovarne:
soprattutto già fossero provvisti di beni di fortuna; desiderava
Villemanzy. Aveva particolarmente in grande stima il commissario Boinod,
certamente a giusta ragione, perchè era Boinod uomo di costumi
integerrimi; ed eziandio con ragione scriveva Buonaparte, che se
quindici commissari di guerra, come Boinod, fossero all'esercito,
potrebbe la repubblica far un presente di cento mila scudi a ciascuno di
loro, e guadagnerebbevi ancora quindici milioni. Tanta era l'ingluvie di
coloro, che per ufficio dovevano impedire, che altri non involasse le
sostanze dei soldati! L'ira di Buonaparte particolarmente mirava contro
un Haller, che credeva mescolato in questi traffichi. Scriveva
sdegnosamente il dì diecinove novembre al commissario del direttorio
Garreau: essere i soldati senza scarpe, senza presto, senz'abiti; gli
ospedali penuriosissimi; giacere i feriti orribilmente nudi sulla nuda
terra; pure essersi testè trovati quattro milioni in Livorno; essere in
pronto merci di gran valore a Tortona ed a Milano; avere Modena dato due
milioni, Ferrara gran valute; ma non essere nè ordine, nè buono
indirizzo nella bisogna delle contribuzioni, di cui esso Garreau aveva
carico; grave essere il male, dover esser pronto il rimedio:
rispondessegli il giorno stesso, se potesse, sì o no, provvedere ai
soldati: se no, comandasse all'Haller, spezie di furbo, come diceva, non
per altro venuto in Italia, che per rubare, e che si era fatto
sovrantendente delle finanze dei paesi conquistati, rendesse conto
dell'amministrazion sua al commissario supremo, che era in Milano, e
provvedessesi il bisognevole ai soldati volere il governo, che i
commissari nei bisogni dell'esercito si occupassero; veder mal
volentieri, ch'egli, Garreau, non se ne prendeva cura, lasciando la
bisogna in mano di un forestiero, di natura, e d'intento sospetto;
Saliceti far decreti da una parte, Garreau farne da un'altra, e con
tutto questo non esservi accordo, e manco denaro: soli quindici
centinaia di soldati, che sono a Livorno, costare più di un esercito;
esservi penuria estrema fra estrema abbondanza. Questi erano i
risentimenti del capitano generale.

Nè era minore lo sdegno di lui contro la compagnia Flachat, ch'ei
qualificava coi più odiosi nomi, senza credito, senza danaro, e senza
probità chiamandola; avere, affermava, lei ricevuto quattordici milioni,
avere somministrato solamente per sei, e ricusare i pagamenti; per lei
essere sequestrate le mercatanzie pubbliche in Livorno; volere, che si
vendessero; ma essere sicuro, che per le mene di costoro, quello che
sette milioni valeva, sarebbe dato per due: insomma, aggiungeva tutto
sdegnoso, essere gli agenti di essa compagnia i più bravi eruscatori
d'Europa. Di più, alcuni fra gl'impiegati, non contenti al peculato, far
anche le spie, e portare pubblicamente, come i fuorusciti, il bavero
verde: di questo non potersi dar pace; servir loro Wurmser, servir la
Russia, succiarsi la repubblica.

In tal modo Buonaparte riempiva di querele Italia e Francia: intanto
andava a ruba l'Italia. Nè uno era il modo del guadagno, nè alcuna
spezie di fraude si pretermetteva. I più usavano di non pagare sotto
pretesto di non aver fondi, se non con grossi sconti, le tratte, che
loro s'indirizzavano o dal governo, o dai particolari creditori; brutto
veramente, ed infame traffico era questo; perchè essi erano cagione col
non pagare, e con diffidenze artatamente sparse, che le tratte
scapitassero, poi le ricevevano a perdita, e più scapitavano, ed a
maggior perdita le ricevevano, e più grossi guadagni facevano, autori ad
un tempo, e profittatori del male. La peste penetrava più oltre, perchè
era cagione che i prezzi a bella posta s'incarissero, ed i contratti si
facessero simulati; il male del rubare era il minore, perchè il costume
si corrompeva. In queste laide involture si mescolavano anche Italiani,
e tra di questi alcuni, che avevano le cariche nei governi temporanei,
ed alcuni altresì, che facevano professione di amatori della libertà.
Queste cose facevano da se, e per se, o per mezzo d'interposte persone,
o intendendosela con gli amministratori infedeli. Con qual nome chiamare
costoro, io non saprei; so bene, come gli chiamavano, e chiamano
tuttavia, perchè son ricchi, i parasiti ed i giornali, che con parole
magnifiche gli encomiavano in quei tempi, ed encomiano ancora ai giorni
nostri; sicchè, se una volta era il proverbio, che la guerra fa i ladri
e la pace gl'impicca, ora debb'essere quest'altro, che la guerra fa i
ladri e la pace gli loda. Hanno costoro gioie, e gioielli, e palazzi in
città, e ville in contado, e statue, e quadri, e mobile prezioso, ed
ogni sorta di agio, con adulatori in quantità. Tali erano non pochi dei
gridatori di libertà dei nostri tempi, ed io ne ho conosciuto alcuni,
che stampati in fronte delle ruberie del loro paese, se ne andavano
tuttavia predicando con singolare intrepidezza la repubblica e la
libertà, anzi credevano, od almeno dicevano, esser loro i veri amatori,
ch'elleno avessero. Così, se parecchi tra i Francesi che avevano cura
dell'amministrazione involavano, si trovava anche fra gl'Italiani chi
teneva loro il sacco; e vi era allora, qual sempre vi è, una gente, che,
come i corvi intorno ai cadaveri, aliavano continuamente là dove erano i
disastri pubblici, per farne il loro pro ed arricchirsene. Costoro, ed
allora si mostrarono più che in altro tempo, sono una singolare
generazione d'uomini perchè se è stagione di libertà e' gridano libertà,
se è stagione di dispotismo, e' gridano dispotismo, e sempre ridenti, e
sempre adulatori, aiutano a spogliar con arte chi già è spogliato dalla
forza; nè abborriscono dallo spogliare e dal succiare e dallo straziare,
quand'anche il soggetto sia la patria loro, che anzi le miserande sue
grida sono incitamento alla ferina cupidigia di quest'uomini spietati.

Queste cose vedemmo con gli occhi nostri, nè la religione le impediva,
perchè era venuta a scherno, nè la giustizia, perchè era compra. Così
tra la forza che ammazzava, e l'arte che rubava, fu sobbissata l'Italia,
e peggio, ch'ella era mira di calunnie da parte degli ammazzatori e dei
ladri. Chi dava e pigliava gli appalti degli arnesi necessari alla
guerra con ingordi beveraggi, ed a prezzi più cari del doppio del
genuino valore; chi metteva, minacciando saccheggi, taglie sui paesi, e
questi denari spremuti a forza dai popoli si appropriava. Questi
prometteva di preservare dalle prede, se si desse denaro a lui:
gl'Italiani davano, e qualche volta erano preservati, e qualche volta
no: si vendeva il beneficio. Quest'altro faceva tolte di robe per gli
ospedali, le usava per se. Diè Cremona cinquantamila canne di tela fine
pei malati, e per se gli arrappatori se le pigliarono. Chi vendeva i
medicinali dell'esercito, e convertiva il prezzo in suo pro: la
corteccia tanto preziosa del Perù principalmente era divenuta materia
d'infame ladroneccio. Quanti soldati consunti dalle perniziose febbri
perirono, che sarebbero stati salvi, se i rubatori avessero avuto più a
cuore le vite loro, che le mense, i teatri, e le meretrici! Nè era cosa
che santa o sicura fosse, perchè si faceva traffico dell'asilo dei
morenti, e sonsi veduti uomini abbominevoli minacciare di porre ospedali
militari nei conventi col solo fine di costringergli a pagar denaro per
ricomperarsi da quella molestia: i soldati intanto se ne morivano per le
strade, perchè gl'insaziabili segavene s'ingrassassero, ed in ogni più
immondo, in ogni più ingordo vizio s'ingolfassero. Le polizze dei
passati si davano per chi non era passato, ed anche per chi era morto: i
magazzini si empivano di grasce finte, e nissuno aveva, se non chi non
doveva avere. I soldati perivano, i paesi pagavano, perchè a quello, che
non era somministrato dalle riposte, bisognava bene, e per forza, che i
paesi sopperissero. Così chi dava, non aveva, chi non dava, aveva; la
brutta usanza fu generale. I capisoldi poi, i premj, le indennità
largamente si davano a chi meno le meritava, nè vi era ufficiale, che di
chi ministrava fosse amico, che alla menoma rotta non si trovasse ad
aver perduto gli arnesi, e grassi compensi non toccasse, mentre gli
uomini valorosi, che combattendo virilmente contro il nemico, avevano
perduto tutto, richiedevano invano quello, a che la patria era loro
obbligata. Cuocevano infinitamente a Buonaparte i raccontati ladronecci,
e faceva formare ai rei gravissimi processi dalle diete militari,
instando perchè fossero dannati a morte, a motivo, come diceva, che non
erano ladri ordinarj, ma tali, che con le malvagie opere loro
interrompevano il corso alle sue vittorie, od erano almeno cagione che
con più sangue si acquistassero. Ma si lamentava che vi fossero in
queste diete dei segreti maneggi, onde i rei se ne andavano od assoluti,
o condannati a pene nè proporzionate al delitto, nè capaci di spaventare
i compagni. «Voi avete presupposto certamente, scriveva Buonaparte
sdegnoso al direttorio, che i vostri amministratori ruberebbero, ma
farebbero i servizi, ed avrebbero un po' di vergogna: ma e' rubano in un
modo tanto ridicolo e tanto impudente, che s'io avessi un mese di tempo,
non ve ne avrebbe un solo che non facessi impiccare. Gli fo legar dai
gendarmi, gli fo processar dai consigli militari continuamente. Ma che
giova, se i giudici sono compri? Questa è fiera, e tutti vendono. Un
impiegato accusato di aver posto una taglia di diciottomila franchi a
Salò, fu condannato a due mesi di carcere. Così, come si potran pruovare
le accuse? È un concerto: tante vili enormità fan vergogna al nome
Francese.» Così si querelava, e così inveiva Buonaparte contro i
rubatori, e questa fu l'accompagnatura della libertà in Italia.

Ma egli è oramai tempo di far passaggio dall'avarizia degl'involatori al
furore degli armati: incominciarono le armi a suonare più orribilmente
che prima sulle Italiane terre. Non aveva il direttorio pretermesso
alcun ufficio per inclinare l'imperatore alla pace, ora offerendogli
compensi di nuovi stati, ora minacciando di sterminio quelli, che ancora
gli restavano. A quest'ultimo fine scriveva Buonaparte all'imperatore
Francesco, che s'ei non si risolvesse alla pace, colmerebbe per ordine
del direttorio il porto di Trieste, e guasterebbe tutte le sue
possessioni dell'Adriatico. Ma i prosperi successi dell'arciduca Carlo
in Germania avevano ridesto nell'Austria la speranza di sostenere le
cose d'Italia, ed anzi di riconquistare gli stati perduti; però non
volle consentire agli accordi.

Il fondamento di questo nuovo moto era Mantova, perchè tutti i disegni
potevano arrivare al fine desiderato, se la sua difesa tuttavia si
sostenesse; ed all'opposto sarebbero stati disordinati, se cadesse in
possessione dei Francesi. Non era ignoto a Vienna, che il presidio era
ridotto all'estremo, dalle malattie e dalla strettezza dei viveri, e che
solo si sosteneva per la costanza veramente maravigliosa dell'antico
Wurmser. Nè solo il maresciallo vinceva con animo invitto l'urto delle
armi nemiche, ma ancora la minaccia barbara e vile fattagli dal
direttorio, che, se non desse la piazza in mano della repubblica,
sarebbe quando si arrendesse, condotto a Parigi, e giudicato qual
fuoruscito Francese. Vide l'Austria, che non era tempo da aspettar
tempo, e che il pericolo di Mantova ricercava prestissima espedizione;
perciò adunava con celerità mirabile un nuovo esercito di più di
cinquantamila combattenti pronto a calare per mettere di nuovo in forse
la fortuna Francese, che già tanto pareva stabile e sicura. Certamente
fu maraviglioso l'impeto Francese in quei tempi, ma non fu meno
maravigliosa la costanza Tedesca. Di tanta mole si mandavano venticinque
mila soldati freschi nel Tirolo e nel Friuli, e tanto era l'ardore loro,
che davano speranza di vittoria. Infatti nelle battaglie, che poco dopo
seguirono, combatterono non solo con valore, ma ancora con furore,
siccome quelli che erano cupidi non solo di ricuperare i paesi perduti,
ma ancora di scancellare l'offesa fatta alle armi imperiali dalle
precedenti sconfitte. L'emolazione altresì verso i soldati di Germania
operava efficacemente nelle menti loro, e le vittorie dell'arciduca gli
stimolavano. Fu posto al governo di queste fiorite genti il generale
d'artiglierìa Alvinzi già pratico delle guerre d'Italia, e nel colmo
della riputazione; e siccome quegli che era di natura pronta e
speditiva, si sperava che fosse per allontanare da se quella lentezza
che era stata cagione delle rotte precedenti. Aveva anche per
consigliero un Veiroter, che si era acquistato nome di perito capitano
in Germania. Era il disegno di questa nuova mossa non dissomigliante da
quello posto in opera pochi mesi prima da Wurmser, con questa differenza
però, che ove il maresciallo discese con tutto il pondo per la valle
dell'Adige, ed interpose, certamente con imprudente consiglio, tra le
due principali parti de' suoi tutta la larghezza del Lago di Garda,
Alvinzi ordinava, che una parte guidata da Davidowich scendesse dal
Tirolo con venti mila soldati, e conculcati i Francesi, che colà
stanziavano alla difesa dei passi, se ne venisse a sboccare per
Castelnuovo fra l'Adige e il Mincio. Egli poi con trenta mila
combattenti venuti dalla Carniola e dal Cadorino, si proponeva di
varcare il Tagliamento, la Piave e la Brenta, combattendo i repubblicani
ovunque gli trovasse, e quindi varcato il fiume più grosso dell'Adige
dove la occasione migliore si appresentasse, di congiungersi con
Davidowich, e di marciare unitamente alla liberazione di Mantova. Già
varcati con fatica incredibile i monti della Carniola, e traversati
torrenti grossi ed impetuosi, erano, quando il mese di ottobre si
avvicinava al suo fine, giunti gl'imperiali sulle sponde della Piave, e
si accingevano a dar principio a quella terza guerra, dalla quale
pendeva il destino della potenza Austriaca in Italia.

Non erano a tanta mole pari pel numero i Francesi; perchè certamente non
passavano i quaranta mila, noverati gli assediatori di Mantova. A questi
nondimeno debbonsi aggiungere gl'Italiani, ed i Polacchi ordinati a
Milano, e nella Cispadana, che, sebbene Buonaparte non se ne servisse
per combattere nelle battaglie giuste, erano a lui di grandissima
utilità, ed accrescevano la sua forza, perchè tenevano i presidj nelle
piazze, contenevano il papa, e facevano il paese sicuro insino alla
Romagna ed al Veneziano. Trovavansi allora i Francesi raccolti nelle
stanze, perchè Kilmaine con ottomila soldati stava attorno a Mantova,
Augereau con altrettanti custodiva le sponde dell'Adige, Massena sempre
il primo ad essere esposto alle percosse del nemico, alloggiava sulla
Brenta, Vaubois assicurava il Tirolo con dieci mila soldati. In fine una
schiera di riserbo, in cui si noveravano circa tre mila soldati tra
fanti e cavalli, era distribuita negli alloggiamenti di Brescia sotto la
condotta dei generali Macquart e Beaumont. Aveva Buonaparte comandato a
Vaubois, impedisse ad ogni modo il passo a Davidowich, e siccome gli
assalti sono sempre più fortunati pei Francesi, che le difese, volle che
Vaubois medesimo, ancorchè fosse inferiore di forze, non aspettasse il
nemico, ma lo andasse ad assaltare nei propri alloggiamenti: soprattutto
il cacciasse dai luoghi tra il Lavisio e la Brenta. Egli intanto si
apprestava ad arrestare con Massena ed Augereau l'impeto di Alvinzi, che
già arrivato sulle rive della Brenta, ed avendola passata, faceva le
viste di volersi incamminare verso Verona. Alloggiava Davidowich col
grosso delle sue genti a Newmark, mentre la vanguardia occupava il forte
sito di Segonzano, reso anche più sicuro dal posto eminente di Bedole,
custodito da Wukassowich. Guyeux, obbedendo agli ordini di Vaubois,
assaltava San Michele, terra posta oltre il Lavisio, con intento, se la
battaglia riuscisse prospera, di correre contro Newmarck. Al tempo
medesimo Fiorella urtava le terre di Cembra e di Segonzano. Fu grande la
resistenza che incontrava Guyeux a San Michele; perchè gli Austriaci
avevano chiuso l'adito alla terra con trincee, ed essendosi posti ai
merli, di cui erano guernite le case, attendevano a difendersi
virilmente. Tre volte andarono alla carica con grandissima animosità i
Francesi guidati dal capitano Jouannes, e tre volte erano con grave
uccisione risospinti. Era la fazione di grande importanza, e maggiore
anche di quanto annunziassero il numero poco notabile dei combattenti, e
la ristrettezza dei luoghi, in cui si combatteva, perchè dall'esito
pendeva la conservazione, o la conquista del Tirolo, il potere gli
Austriaci od i Francesi incamminarsi alle spalle del nemico per le valle
della Brenta, e finalmente la congiunzione, o la non congiunzione delle
due schiere Alemanne, capo principalissimo dei disegni fermati a Vienna
per la ricuperazione d'Italia. In fine, fattosi dai Francesi un ultimo
sforzo, entravano in San Michele, e se ne impadronivano a malgrado che i
Tedeschi, ajutati anche da parte dei Tirolesi, avessero continuamente
tratto contro di loro con morte di molti, e con ferita del valoroso
Jouannes.

Bene auguravano i Francesi dei fatti loro in Tirolo, ma non fu loro
ugualmente favorevole la fortuna a destra verso Segonzano; il che
interruppe tutti i pensieri loro, e da vincitori diventarono vinti.
Aveva bene Fiorella, con molta valenzia combattendo, espugnato il
castello di Segonzano, ma non avendo, o perchè abbastanza non avesse
fatto esplorare i luoghi, o qual'altra cagione che sel muovesse,
sloggiato prima l'inimico da Bedole, questi scendendo improvvisamente,
lo assaliva sul fianco destro ed alla coda, talmente che fu commessa non
poca strage dei suoi, e fu costretto a ritirarsi più che di passo verso
Trento. S'aggiunse, che Davidowich medesimo, udite le novelle
dell'assalto dato ai Francesi, si era calato col grosso de' suoi a
soccorrere la vanguardia; di modo che non fu lasciato altro scampo ai
repubblicani, se non volevano essere tagliati tutti fuori, ed a pezzi,
che quello di ritirarsi più sotto, lasciando, dopo breve contrasto sotto
le mura, la città stessa di Trento in balìa degli antichi signori.
Successe questo fatto ai due novembre. Due giorni dopo entrava
Davidowich in Trento; rallegrandosene gli abitanti, amatori del nome
Austriaco, ed asperati dalle intemperanze dei conquistatori.

Vaubois dopo di aver combattuto infelicemente a Segonzano, andava a
porsi alla bocca delle strette di Calliano, alloggiamento, intorno al
quale si era persuaso, per la sua fortezza, doversi fermare l'impeto dei
vincitori. Assicurava alla sinistra il fianco dei Francesi il fiume
Adige, la destra custodivano due colli eminenti, sui quali sorgono i due
castelli della Pietra, e di Bezeno. Dava fortezza alla fronte un rivo
assai profondo, sulle sponde del quale avevano i repubblicani eretto
parapetti, e cannoniere munite di artiglierìe. Tenevano in guardia
questo forte luogo quattromila soldati eletti, che aspettavano
confidentemente l'incontro del nemico. Marciava Davidowich enfiato dalla
prosperità della fortuna, grosso, e minaccioso, dopo l'occupazione di
Trento, all'ingiù dell'Adige, avendo talmente diviso i suoi che
Wukassowich scendeva sulla sinistra del fiume, Ocskay sulla destra.
Laudon, condottosi ancor esso sulla destra con soldati più leggieri,
camminava più alla larga verso Torbole, con intenzione di dar timore al
nemico per la possessione di Brescia. Arrivavano Wukassowich a fronte di
Calliano, Ocskay a Nomi. Avrebbe potuto, come alcuni credono,
Davidowich, in vece di assaltar di fronte quel luogo tanto munito di
Calliano, girato prima alla larga per le eminenze, scendere poscia, e
riuscire per la valle di Leno alle spalle del nemico. Ma, qual si fosse
la cagione, amò meglio venirne alle mani in una battaglia giusta,
confidando nel valore e nella grossezza delle sue genti, massimamente
nei feritori Tirolesi, che pratichi dei luoghi più inaccessi, e
peritissimi nel trarre di lontano; avrebbero efficacemente ajutato lo
sforzo Austriaco. Combattessi il giorno sei di novembre con incredibile
audacia, e vario evento da ambe le parti, sforzandosi gl'imperiali di
superare il passo, ed insistendo principalmente contro i castelli della
Pietra, e di Bezeno. Restarono i repubblicani superiori, fu l'assalto
degli Alemanni infruttuoso. Davidowich, veduto che l'impresa si mostrava
più dura di quanto aveva pensato, mandava in rinforzo di Wukassowich il
generale Spork ed il principe di Reuss, ed operava di modo che per
diligenza di Ocskay, si piantassero artiglierìe presso a Nomi sulla
destra dell'Adige, ed anche a fronte della strada che da Trento porta a
Roveredo. Al tempo medesimo i feritori Tirolesi, postisi qua e là sui
vicini gioghi, si apparecchiavano a bersagliare l'inimico. Cominciavasi
il giorno sette una ferocissima battaglia, in cui come fu il valore
uguale da ambe le parti, così fu varia la fortuna, perchè ora
prevalevano i repubblicani, ed ora gl'imperiali. Venne verso le cinque
ore della sera il castello di Bezeno in poter dei Croati dopo un lungo
ed ostinato combattimento, in cui i Francesi si difesero con sommo
valore, e con tutte sorti di armi, perfino coll'acqua bollente, che
furiosamente versavano contro gli assalitori. Fu il presidio parte
preso, parte tagliato a pezzi. Poco stante cedeva anche il castello
della Pietra; ma di nuovo i Francesi se ne impadronivano, e di nuovo
ancora lo perdevano. Con lo stesso furore si combatteva nei luoghi più
bassi verso Calliano, e fu quel forte passo preso, ripreso, perduto, e
riconquistato più volte ora da questi, ora da quelli. Era tuttavìa
dubbia la vittoria, quantunque le artiglierìe di Ocskay, ed i feritori
Tirolesi non cessassero di fare scempio dei Francesi, quando
improvvisamente udissi fra di loro, se per paura, o per tradimento non
bene si sa, un gridare, salva, salva, per cui ad un tratto si
scompigliava tutto il campo, e si metteva in rotta. Non si perdeva per
questo d'animo Vaubois, e raccolti, meglio che potè, i suoi e calatosi
vieppiù per le rive dell'Adige, andava ad alloggiare nei siti forti
della Corona e di Rivoli. Roveredo intanto, e tutte le terre circostanti
tornavano sotto la divozione dell'antico signore. Perdettero in questo
fatto i Francesi sei pezzi d'artiglierìa, e nella ritirata per a Rivoli,
essendo seguitati dai Tedeschi, altri sei. Perdettero, oltre a questo,
non poche munizioni; noverarono due mila soldati uccisi, e mille
prigionieri con qualche ufficiale di conto. Furono dalla parte degli
Austriaci molto lodati i Croati, e principalmente i cacciatori Tirolesi,
ai quali fu l'imperatore obbligato dell'acquisto dei castelli di Bezeno
e della Pietra. Mancarono fra gli Austriaci circa cinquecento soldati
fra morti, feriti, e prigionieri; desiderarono due cannoni. Questa fu la
seconda battaglia di Calliano, non inferiore alla prima, nè a nissuna
pel valore, e per l'ostinazione mostrata da ambe le parti.

Questa vittoria avrebbe potuto partorire la ruina dei repubblicani, se
Davidowich tanto fosse stato pronto a seguitare il corso della fortuna
prospera, quanto erano stati valorosi i suoi soldati al combattere;
conciossiachè, se pressato avesse, senza mai dargli posa, ed incalzato
l'inimico innanzi che avesse avuto tempo di respirare, e di rannodarsi,
verisimile cosa è, che avrebbe prevenuto tutti gl'impedimenti, e,
superato facilmente la Corona e Rivoli, sarebbe comparso improvvisamente
grosso e vittorioso sulle rive del Mincio: il che avrebbe posto in
gravissimo pericolo Buonaparte, che era alle mani sulla Brenta con
Alvinzi, e dato comodità al generalissimo d'Austria di farsi avanti a
congiungere le due parti per correre grosso, ed intiero alla liberazione
di Mantova. Ma Davidowich per una tardità o negligenza certamente
inescusabile, se ne stava più di dieci giorni alle stanze di Roveredo,
con lasciare quasi quiete le armi, e non si moveva per alle fazioni del
Mincio, se non quando la fortuna, per la perizia e velocità di
Buonaparte, aveva già fatto una grandissima variazione tra la Brenta e
l'Adige.

Erasi il generalissimo Alvinzi fatto signore del passo della Brenta con
occupare Bassano, Cittadella, e Fontaniva, ed avendo avuto avviso delle
prime vittorie di Davidowich nel Tirolo, aveva ordinato, che i suoi
varcassero il fiume. Sboccava Quosnadowich nella parte superiore da
Bassano, e posava le sue stanze a Marostica, ed alle Nove. Liptay
correva ad alloggiarsi più sotto tra Carmignano, e l'Ospedal di Brenta:
ma siccome quegli, che solo guidava la vanguardia, fu stimato troppo
debole, e però fu fatto seguitare dalla battaglia condotta da Provera,
che aveva varcato il fiume a Fontaniva. Al tempo stesso Mitruski,
padrone del castello della Scala, mandava guardie insino a Primolano per
sopravvedere quello, che fosse per succedere nella valle della Brenta,
della quale stavano le due parti in grandissima gelosìa. Buonaparte,
confidando di compensare con la celerità quello, che gli mancava per la
forza, aveva fatto venire a se, oltre le schiere tanto valorose di
Massena e di Augereau, le guernigioni di Ferrara, Verona, Monbello e
Legnago. Era suo pensiero di assaltare Alvinzi, di romperlo, e,
camminando quindi con somma celerità per la valle verso le fonti della
Brenta, di riuscire alle spalle di Davidowich, e di sgombrare per tal
modo e al tempo stesso, l'Italia ed il Tirolo dalla presenza degli
Austriaci; pensiero certamente molto audace, e da non venir in capo, che
a lui, che tutto era, per la gioventù e pel vigor dell'animo, coraggio e
prestezza. Urtava Augereau Quosnadowich, Massena Provera: ne nasceva il
dì sei novembre una sanguinosa zuffa. Dure furono le prime Italiche
battaglie, ma questa è stata molto più. Si attaccavano con grandissimo
furore Augereau e Quosnadowich, ambi capitani esperti, ambi valorosi:
ora cedeva l'uno, ora cedeva l'altro; Alvinzi, che conosceva
l'importanza del fatto, mandava continuamente alla sua parte nuovi
rinforzi. Fu preso, perduto, ripreso, e riconquistato più volte il
villaggio delle Nove, e sempre con uccisione orribile delle due parti.
Si combattè, prima con le artiglierìe, poi con la moschetterìa, poi con
le bajonette, poi con le sciable, finalmente con le mani e con gli urti
dei corpi; valore veramente degno della fama Francese ed Austriaca.
Infine restarono i Francesi signori del combattuto villaggio; ma seppe
tanto acconciamente Quosnadowich schierare i suoi, che grossi e
minacciosi si erano ritirati dal campo di battaglia, nell'alloggiamento
che dai monti dei sette comuni si distende per Marostica sino alla
Punta, che quantunque urtato e riurtato da Augereau, si mantenne unito,
e rendè vano ogni sforzo del suo animoso avversario. Ma dall'altro lato
non si combattè tanto felicemente per Provera contro Massena; perchè,
sebbene l'Austriaco non fosse rotto, sentissi non ostante tanto
gravemente pressato, che stimò miglior partito il ritirarsi sulla
sinistra del fiume, rompendo anche il ponte di Fontaniva, acciocchè il
nemico nol potesse seguitare. Fessi notte intanto; l'oscurità e la
stanchezza, poichè si era combattuto tutto il giorno, piuttosto che la
volontà, pose fine al combattere che fu mortalissimo; perchè tra morti,
feriti, e prigionieri desiderò ciascuna delle parti circa quattromila
soldati. Il generale francese Lanusse, ferito da colpo di arma bianca,
cadde in potere dei Tedeschi.

Il non aver potuto rompere gl'imperiali in questo fatto, diede a pensare
a Buonaparte. Vano era lo sperare di poter riuscire a montare per la
valle di Brenta verso il Tirolo. La perdita di Segonzano e di Trento, di
cui egli aveva avuto notizia, dava giustificato timore per Verona e per
Mantova, e l'ostinarsi a voler combattere un nemico grosso, avvertito,
ed insistente in un sito forte, non sarebbe stato senza grave danno;
perchè ponendo anche il caso, che la battaglia succedesse prosperamente,
il perdere ugual numero di soldati era più pernizioso ai Francesi manco
numerosi, che agli Austriaci più numerosi. Dal che si vede, quanto
momento avrebbe recato in tanta incertezza di fortuna Davidowich, se si
fosse spinto avanti con quel medesimo vigore, col quale aveva combattuto
a Galliano, e fosse andato a dirittura a ferire Corona, e Rivoli. Mosso
da queste considerazioni si deliberava Buonaparte a levar il campo dalle
rive della Brenta per andarlo a porre su quelle dell'Adige nel sito
centrale di Verona. Per la qual cosa il dì sette novembre molto per
tempo mosse l'esercito verso Vicenza, e non fece fine al ritirarsi, se
non quando arrivò sotto le mura di Verona. Il seguitavano il giorno
medesimo i Tedeschi, succedeva un aspro combattimento a Scaldaferro.
Entravano gl'imperiali il dì otto in Vicenza, il nove alloggiavano a
Montebello. Quivi pervenivano ad Alvinzi le desideratissime novelle
della vittoria di Calliano; perciò spingendosi più oltre andava a porre
il campo a Villanova, terra posta a mezzo cammino tra Vicenza e Verona.
Intenzion sua era di aspettare in quest'alloggiamento, che cosa
portassero le sorti in Tirolo, e massimamente che Davidowich, superati i
forti passi della Corona e di Rivoli, si fosse fatto vedere a Campara ed
a Bussolengo; perchè allora si sarebbe mosso egli medesimo verso quella
parte che più sarebbe stata conveniente per congiungersi col vincitore
del Tirolo. Ordinava intanto varie mosse per dare diversi riguardi al
nemico, e per tenerlo sospeso del dove volesse andar a ferire.
Apprestava eziandio quantità grande di scale, come se fosse per dare la
scalata a Verona. Già aveva mosso la vanguardia, e fatta posare
nell'alloggiamento di Caldiero più vicino alla città.

Minacciato Buonaparte a stanca ed alle spalle da un generale vittorioso,
a fronte da un generale, se non vittorioso, almeno più forte di lui,
aveva tutti i partiti difficili: perchè l'aspettare era dar tempo a
Davidowich di assalirlo alle spalle, e di far allargare ad un tempo
l'assedio di Mantova; l'assaltare era un commettersi all'ultimo cimento
per la salute de' suoi, e per la conservazione della sua gloria. Ma non
istette lungo tempo in pendente, perchè sapeva, che i consigli timidi
fanno i Francesi meno che femmine, i generosi, più che uomini. Si
risolveva adunque a voler pruovare a Caldiero, se la fortuna volesse
perseverare a mostrarsi benigna verso di lui, ed a cangiarsi in
contraria. Usciva da Verona; guidava Massena l'ala sinistra, Augereau la
destra. Incontrati i primi corridori nemici a San Michele ed a San
Martino, facilmente gli fugava: il giorno dodici novembre era destinato
alla battaglia. Eransi molto acconciamente accampati i Tedeschi; perchè
l'ala loro stanca s'appoggiava a Caldiero, ed alla strada maestra, che
da questa terra si volge a Verona. La destra era schierata sul monte
Oliveto, ed occupava il villaggio di Colognola, sito erto, e difficile
ad espugnarsi. Le restanti genti di Alvinzi continuavano a stanziare a
Villanova in ordine di spignersi avanti, come prima si fosse
incominciato a menar le mani a Caldiero. Non così tosto il giorno
appariva, che andavano i repubblicani all'assalto. Già Augereau aveva
conquistato Caldiero, e preso al nemico cinque cannoni: già Massena si
distendeva a sinistra, e, fatti dugento prigionieri, aveva circuito la
punta dritta degli Alemanni, passando per Lavagno ed Illasi, quando il
tempo, che già era freddo e piovoso, si cambiava improvvisamente in
minutissima grandine, che spinta da un vento di levante assai gagliardo,
percuoteva nel viso i Francesi, e gl'impediva di vedere, e di combattere
con quell'ordine, e con quel valore che si richiedevano. S'aggiunse,
che, secondochè era stato ordinato dall'Alvinzi, la grossa schiera
Tedesca giugneva correndo da Villanova per modo che tra pel tempo
avverso, e l'urto di questa gente fresca, rallentavano i Francesi
l'impeto loro, ed incominciavano a declinare. Le cose erano in grave
pericolo; perchè il generale Schubirtz mandato dall'Alvinzi, aveva dato
addosso con cinque battaglioni, passando per Soave e per Colognola, a
Massena; e Provera con quattro battaglioni instava ferocemente contro la
destra di Augereau, mentre nel mezzo Alvinzi medesimo rinforzava, e
rincuorava i suoi con un nuovo nervo di genti. Già pareva disperata la
fortuna Francese, quando Buonaparte spingeva avanti a combattere la
sessagesimaquinta, che fin allora aveva tenuta in serbo; rinfrescava
ella la battaglia, e la teneva sospesa fino alla sera, instando però
sempre gl'imperiali grossi, ed ordinati. Finalmente, pruovato grave
danno, levandosi i repubblicani con tutto l'esercito da Caldiero, si
ritraevano di nuovo a Verona. Dei morti, feriti, e prigionieri fu uguale
la perdita per ambe le parti; ma più grave pei Francesi, per la ferita e
prigionia del generale Launay, e per la ferita del colonnello Dupuis,
uno del guerrieri più animosi di Francia. Montarono gli uccisi a
ducento, i feriti a seicento, i prigionieri a cencinquanta.

Era a questo tempo caduta in grande declinazione, e molto pericolosa la
condizione dei repubblicani. Poteva Davidowich prostrare improvvisamente
i campi della Corona e di Rivoli, e romoreggiare alle spalle di
Buonaparte, mentre Alvinzi grosso e vittorioso lo assalirebbe di fronte,
ed il manco che potesse avvenire, era la liberazione di Mantova, scopo
principale di tanti pensieri. Il dar mano poi al ritirarsi non si
sarebbe potuto fare senza fuga, e senza correre sino alla sponda destra
dell'Adda, perchè già Laudon incominciava a farsi vedere sui confini del
Bresciano. Quale effetto, quale sollevazione fosse per produrre nei
popoli italiani un sì grave accidente, facile cosa è il pensare:
l'Emilia perduta, il papa vittorioso, Milano titubante, il re di
Sardegna con nuovi pensieri, tanti odj liberi, tante ire senza freno
facevano temere ai repubblicani ogni più grave estremità. L'animo stesso
di Buonaparte, avvengadiochè tanto vigoroso e forte fosse, da tristi
pensieri annuvolato, ed in gran malinconia venuto, incominciava a
fiaccarsi, e a diffidar della vittoria. Scriveva, avere ricondotto i
soldati scalzi, e consumati dalle fatiche a Verona; disperare di
Mantova; i più valorosi feriti; gli ufficiali superiori, i generali
migliori non poter più sostener le battaglie; quelli, che arrivavano,
essere inesperti, ed in loro non aver fede i soldati; l'esercito Italico
ridotto a poche genti; gli eroi di Lodi, di Millesimo, di Castiglione,
di Bassano o morti, o infermi; non aver più le legioni dell'antica
possanza che l'animo, ed il nome; feriti Joubert, Lannes, Lanusse,
Victor, Murat, Charlot, Dupuis, Rampon, Pigeon, Menard, Chabran; vedersi
il repubblicano esercito, vedersi, e sentirsi abbandonato dalla sua
patria nell'estreme regioni d'Italia; la fama delle sue forze avere fin
là giovato, ma oggimai pubblicarsi a Parigi, solo essere di trenta mila
soldati; i più valorosi mancati di vita, i superstiti avere presto in
casi tanto pericolosi a lasciarla; forse esser giunta l'ora estrema di
Augereau, di Massena, di Berthier, di lui medesimo; che sarebbe allora
per avvenire di tanti bravi soldati? Questo pensiero farlo più cauto,
non osar più affrontar la morte, perchè la morte sua condurrebbe
all'ultima rovina tanti prediletti compagni; volere fra breve far un
ultimo sforzo; se la fortuna il secondasse, fora Mantova sua, e l'Italia
con essa.

Tali erano le querele di Buonaparte in quell'estremo momento. Ma se si
era perduto di animo, non aveva perduto la mente, e tosto trovava modo
di riscuotersi: al che gli aprirono occasione le lentezze Tedesche. Ebbe
egli in quest'ultimo punto un pensiero, si vede come da un solo concetto
spesso pendano i destini degl'imperi, dal quale nacque inopinatamente la
sua salute, e quella de' suoi; per lui ancora rincominciossi la non
interrotta sequela di fatti, che tanto il fecero glorioso in armi, e
tanto potente sopra la terra. Aveva Alvinzi, dopo la giornata dei
dodici, in mano sua tutto il destino della guerra; perchè, se subito
dopo avuta quella vittoria, usando la diminuzione d'animo, in cui per
lei si trovavano i repubblicani, gli avesse acremente e celeremente
perseguitati, ogni probabilità persuade o che avrebbe vinto Verona, o
che almeno, distendendosi a dritta, avrebbe potuto varcar il fiume in un
luogo superiore, ed in tal modo accozzarsi con Davidowich. Ma invece di
correre contro il nemico declinante, e di non dargli respitto,
soprastava inoperoso due giorni nelle stanze di Caldiero a deliberare
con Quosnadowich, Veiroter, e Provera intorno a quello, che fosse a
farsi. Voleva Quosnadowich, animoso capitano, che si desse dentro
incontanente; ma a questo non voleva risolversi Alvinzi, o che credesse,
per troppa confidenza, la guerra già vinta, che volesse aspettare, che
Davidowich avesse superato gli alloggiamenti della Corona e di Rivoli.
Fatto sta, che Buonaparte usando assai maestrevolmente la occasione,
ordinava una mossa, che, convertendo del tutto le sorti, fece che
siccome prima Alvinzi era padrone della guerra, dopo, fosse Buonaparte;
ed il generale Tedesco, che poteva dare l'indirizzo alle fazioni
militari, come conveniente gli fosse paruto, fu costretto ad obbedire a
quello, che fosse per dare al generale francese. Il fiume Adige
calandosi dalle scoscese montagne del Tirolo corre dirittamente da
tramontana a ostro insino a Bussolengo, terra situata alle ultime radici
del Montebaldo; ma da questa terra il suo corso incominciava a declinare
verso il levante, per guisa che volta le sue onde a scirocco, ed in tal
modo calandosi incontra rapido e profondo Verona; quindi passa,
seguitando sempre la direzione medesima insino a Zevio, dove giunto
essendo, la sua inclinazione diventa maggiore, e corre, non più verso
scirocco schietto, ma piuttosto verso levante scirocco: il quale corso
ei serba insino ad Albaredo, dove di bel nuovo si volta a scirocco.
Questa inclinazione del fiume è cagione, che chi il varcasse a Ronco,
luogo situato fra Zevio ed Albaredo, avrebbe Villanova più vicina che
Verona. Aveva Alvinzi lasciato a Villanova le più grosse artiglierìe, i
carriaggi, le bagaglie, e le munizioni: era anche questa terra sulla
principale strada da Verona a Vicenza. Bene considerate tutte queste
cose venne Buonaparte in isperanza di sorprendere con un subito passo
quell'alloggiamento principale degl'imperiali, e di tagliargli fuori da
Vicenza e dai loro sicuri ricetti del Friuli e del Cadorino. E ponendo
eziandio che il disegno non sortisse tutto quel fine, ch'ei si
proponeva, questo almeno era sicuro di conseguire, che Alvinzi si
sarebbe, per combatterlo, necessariamente condotto verso le parti
inferiori dell'Adige; il che l'avrebbe allontanato da Davidowich, ed
impedito la congiunzione dei due eserciti imperiali tanto temuta, e con
tanta ragione dal generale Francese. Confidava Buonaparte, che, varcando
di nottetempo l'Adige a Verona, e correndo speditamente sulla sua destra
sponda sino a Ronco, e quivi sulla sinistra ripassando, e tuttavia
velocemente marciando, sarebbe riuscito ad arrivar addosso a Villanova
innanzi che Alvinzi si fosse accorto del pericolo, ed avesse potuto
farvi i provvedimenti necessari. Dava favore a questa fazione il
considerare, che il Tedesco, non addandosene, non aveva guernito la
sinistra del fiume sotto Verona di presidj sufficienti. Solo aveva
mandato il colonnello Brigido coi pochi Croati ed Ungari, piuttosto per
sopravvedere che per combattere. La notte adunque dei tredici ordinava
Buonaparte, e questo fu il pensiero salutifero, a Massena e ad Augereau,
varcassero con tutte le genti loro l'Adige a Verona, corressero
frettolosamente la destra del fiume sino a Ronco, quivi il rivarcassero
sopra un ponte estemporaneo di piatte, e passando per Arcole e per San
Bonifacio sovraggiungessero improvvisamente addosso a Villanova. Questa
fu veramente una mossa da gran maestro dell'arte, e fra tutte quelle
ordinate dai più rinomati capitani sì degli antichi, che dei moderni
tempi non vedo alcuna, che più di questa sia non che da lodarsi, da
ammirarsi. Riuscirono improvvisi, e senza che gl'imperiali sentore ne
avessero, a Ronco i repubblicani, e tosto, fatto un ponte, varcarono.
Varcava Augereau primo, Massena secondo: la duodecima fu lasciata a
guardia del ponte, la cavalleria sulla destra sponda pronta a passare,
ove il bisogno ne venisse. S'incamminava Massena a Porcile per
sopravveder ciò, che fosse per nascere dalle parti di Caldiero, Augereau
s'addirizzava verso Arcole. L'uno e l'altro dovevano ricongiungersi per
marciare unitamente contro Villanova. La natura del paese pose
impedimento all'esecuzione dell'intiero intento di Buonaparte, ma però
non tanto, ch'ei non conseguisse una somma e gloriosa vittoria e con
essa il principal fine del suo proponimento. Ma perchè tutte queste cose
s'intendano da chi ci legge, necessario è, che per noi si descriva la
natura dei luoghi, che furono sedia di fatti tanto memorabili. Giace
Villanova, principal mira di tutto questo moto, sulla sinistra riva di
un grosso torrente chiamato Alpone, il quale scendendo impetuosamente
dalle montagne dei sette comuni, s'avvicina all'Adige, in cui mette foce
tra Ronco, e Albaredo. Questo torrente approssimandosi alle rive del
fiume, incontra una bassa fondura, dove serpeggiando e rallentando il
corso, forma paludi, o terreni coperti da acque stagnanti. In questi
terreni appunto per la bassezza loro sopraffatti dalle acque, ed in
mezzo a queste paludi, e pure sulla sponda sinistra dell'Alpone siede il
villaggio di Arcole, che i repubblicani dovevano necessariamente
attraversare per condursi a Villanova. Due argini principali danno
l'adito per questa limacciosa palude, dei quali il primo porta da Ronco
ad Arcole, e quindi a Villanova; il secondo partendo dal primo, quando
ei si volta verso Arcole, rade più accosto l'Adige all'insu, ed accenna
a Porcile, e di là a Caldiero. Biasimano alcuni, per le cose che
seguirono, Buonaparte del non aver passato l'Adige più sotto verso
Albaredo; il che se avesse fatto, avrebbe evitato il passo dell'Alpone.
Altri ancora gli danno carico del non aver passato l'Alpone con gettar
un ponte là dove mette nell'Adige; ma siccome la sua risoluzione fu
improvvisa, così ei non poteva conoscere tanto al minuto la natura dei
luoghi, nè prevedere, che un ignobile torrente, ed un umile ponte di
piccolo villaggio fuor di mano dell'esercito Tedesco avessero ad essere
un intoppo sì duro al suo intendimento. Bene da dannarsi è la sua
ostinazione dello aver voluto per due giorni continui sforzare il passo
al ponte d'Arcole; il che fu cagione della morte di tanti valorosi
soldati, mentre ei poteva, fin dal primo, quando incontrò tanta
resistenza, fare quello, che fece il terzo. Prevedendo poi, che nella
depressione di fortuna in cui si trovava, e nelle battaglie che erano
imminenti, avrebbe avuto bisogno di tutte le sue forze, si era
deliberato, subito dopo il ributtamento di Caldiero, di far venire al
campo principale tre mila soldati, di quelli che stavano sopra l'assedio
di Mantova. Infatti era il giorno medesimo, in cui Massena ed Augereau
avevano varcato l'Adige a Ronco, che fu il quindici del mese, arrivato a
Verona Kilmaine con la schiera dei tremila. Utile pensiero, nè ultimo fu
questo a conseguire la vittoria.

Intanto Augereau già era alle prese col nemico al ponte d'Arcole.
Avevano gli Austriaci munito questo ponte con artiglierìe, e con
barricate, ed empiuto al tempo medesimo le case vicine, che erano
merlate, di eccellenti feritori. Nè questo parendo bastare al colonnello
Brigido per le difese, aveva collocato sopra e sotto il ponte sulla
sinistra dell'Alpone qua e là spessi feritori alla leggiera, i quali
tirando contro l'argine, per cui solo i Francesi potevano aver l'adito
ad Arcole, faceva loro l'accostarsi difficile, e micidiale. I primi
repubblicani che si affacciarono, furono da una immensa grandine di
palle, e di scaglia sfragellati; e certamente non mai guerrieri
combatterono con maggior valore nelle battaglie più aspre e più
difficili, con quanto i difensori di Arcole combatterono in questo
fatto. Disordinati e titubanti si allontanavano i Francesi da un luogo
di sì grave tempesta. Ma i capi, che sapevano di qual momento fosse, e
che l'impeto in tale caso era più sicuro dell'indugio, gli ricondussero
allo sbaraglio. Conoscendo però, che l'esempio era più efficace per
fargli andare avanti, che le parole, si fecero essi medesimi guidatori
delle colonne, ed appresentarono i primi i valorosi petti loro a quei
fulmini tanto terribili. Ma nè il nobile coraggio loro, nè la pietà
tanto maravigliosa verso la patria non poterono operare di modo che si
superasse quel mortalissimo intoppo. Imperciocchè i Tedeschi traendo
spessi e fermi, ed opponendo una costanza invincibile ad un coraggio
impetuoso, assottigliavano con tante morti, ed affievolivano con tante
ferite le Francesi squadre, che fu loro forza tornarsene indietro
disordinate e sanguinose: i granatieri stessi, scelta ed invitta gente,
cedettero. Lannes fu ferito, feriti Verdier, Bon, Verne, prodi tutti, e
sperimentati capitani di guerra. Ricordavasi in questo punto Augereau
del ponte di Lodi, e, dato di mano ad una insegna, si piantava in mezzo
al ponte, invitando i compagni a seguitarlo. Il seguitavano laceri e
sanguinosi com'erano. Ma i Tedeschi gli sfolgoravano novellamente per
tal maniera, che tra morti e feriti l'abbattuta fu in poco d'istante sì
grande che i superstiti spaventati, ed Augereau medesimo a tutta fretta
si ritiravano. Seguitava un silenzio nelle genti Francesi, segno di
scoraggiamento; già i capi temevano che succedessero grida assai
peggiori del silenzio; tuonavano tuttavia gli Alemanni con
l'artiglierìe, e con l'archibuseria. Così poche genti trincerate a caso
in un piccolo villaggio avevano posto in grave pericolo, a cagione della
difficoltà dei luoghi, tutta una oste coraggiosa per natura, e
confidente per vittorie. Pressava il tempo; la fortuna di Francia in
Italia inclinava ad una fatale rovina. Nè poteva dubitarsi, che Alvinzi,
subito che avesse avuto avviso del fatto, non fosse per venire con tutta
la sua mole in ajuto de' suoi; e come potevano sperare i repubblicani di
superar tutti, quando una sola e piccola parte si mostrava insuperabile?
Queste cose riandava in mente Buonaparte, nè curando la vita, nè curando
la sicurezza dell'esercito in sì estremo frangente, venuto là dove i più
animosi lo potevano udire, disse loro ad alta voce: _Or non siete voi
più i soldati di Lodi? or dov'è il vostro coraggio!_

Questo parlare di Buonaparte a Francesi non poteva non partorire un
grandissimo effetto; si rianimavano anche i più timorosi: tutti
gridarono, comandasse pure gli guidasse alla battaglia. Cominciava a
sperar bene, si avventava egli il primo, attorniato dai principali verso
il formidabil ponte. Intanto, cosa maravigliosa in un accidente tanto
spaventoso, non aveva omesso Buonaparte di ordinare quello, che avrebbe
potuto, se il terzo assalto, che si preparava, avesse avuto infelice
fine, ristorare la fortuna cadente, e dargli in mano Arcole, passo tanto
essenziale alla vittoria. Primachè si muovesse al cimento fatale
comandava a Guyeux, che se ne gisse a varcar l'Adige al passo di
Albaredo, ed evitato per tal modo l'Alpone, desse dentro all'impensata
al fianco sinistro di Arcole. Egl'intanto, smontato da cavallo, e dato
di mano ad una insegna, e postosi in capo alla stretta fila, che
sull'argine insistendo, si avviava al ponte, animava i suoi a
seguitarlo. Nè furono lenti, anzi coi corpi loro serrandosi attorno a
lui, pietosa cura, i granatieri massimamente, coraggiosi per indole,
furibondi per la resistenza, già facevano tremare coi tiri, e col
calpestìo numeroso la destra sponda del contrastato ponte. Nè già più si
ricordavano della morte di tanti compagni, nè delle ferite proprie, nè
del sangue sparso: solo miravano a vincere quella pruova terribile e
fatale, Lannes medesimo, quantunque già fievole per due grosse ferite,
udito il pericolo di Buonaparte, non se ne volle star a badare, e si
mescolava anch'egli nella battaglia. Procedeva avanti quel globo
formidabile; già metteva piede sul ponte, quando gli sopraggiunse
addosso da fronte e dai fianchi un nugolo sì fitto di Tedesche palle,
tanto grosse quanto minute, che rotto e trafitto nelle più vitali parti,
fu costretto a dare frettolosamente indietro. Restava ferito Lannes di
una terza ferita, restava ferito Vignolle, restava ucciso Muiron,
ajutante del generalissimo, a canto a lui. Sboccavano allora gli
Austriaci dal ponte, e seguitando la vittoria, menavano, con l'armi
corte e bianche, strage di coloro, che scampati alla furia delle
artiglierìe, e degli archibusi si ritiravano. In quella feroce mischia
era Buonaparte, per esortazione de' suoi, rimontato a cavallo, e già
cedeva all'impeto del nemico, quando un furioso caricare di scaglia
rotti avendo, lacerati, ed uccisi tutti coloro, che gli stavano intorno,
trovossi solo esposto al furore di tutte le armi Austriache. In questo
punto medesimo spaventato il suo cavallo da quell'alto romore, e da quel
trambusto orrendo, gittava se, ed il suo signore nella vicina palude.
Gli Austriaci, perseguitatori dei Francesi, non accorgendosene,
oltrepassavano il luogo, dove il guerriero fatale ad Austria si giaceva;
pareva del tutto disperata la sua fortuna. Ma il generale Belliard,
accortosi del fatto, tanto disse, e tanto fece coi granatieri, amatori
del loro capitano supremo, che voltato subitamente il viso, e dato un
forte rincalzo ai Tedeschi, gli ributtavano di nuovo fino al ponte, ed
impedivano un caso ponderosissimo. Già Buonaparte, al quale fu presto in
quell'estremo pericolo, con troppo infelice opera per la sua patria, un
soldato Veneziano, che militava nelle schiere di Francia, rimesso a
cavallo, fu ricondotto dai soldati pieni di allegrezza per la sua
insperata salute, ad un sicuro alloggiamento.

Non così tosto aveva Alvinzi avuto le novelle di un fatto tanto
straordinario, che costretto ad obbedire a quel nuovo corso di guerra,
che con tanta audacia e perizia aveva il suo avversario aperto,
abbandonato il pensiero di assaltar Verona, e di congiungersi per allora
con Davidowich, ordinava in primo luogo, che tutti gl'impedimenti e le
munizioni si ritraessero da Villanova a Montebello; perciocchè ebbe
tosto penetrato qual fosse l'intento del capitano di Francia. Poscia
dirizzava sei battaglioni di fanti sotto la condotta di Provera a
Porcile, e quattordici battaglioni di fanti con sedici squadroni di
cavallerìa fidati a Mitruski a San Bonifacio per alla via di Arcole.
Viaggiavano queste nuove schiere con molta prestezza, mentre si
combatteva al ponte, e qualunque avesse a riuscir l'effetto della
presenza loro sul campo di battaglia, già si comprendeva, che Buonaparte
aveva conseguito il suo intento di rompere ad Alvinzi il disegno di
conquistar Verona, e di unirsi con Davidowich. Già era Provera con la
sua squadra giunto a Bionda, pronto a ferire sul fianco sinistro i
repubblicani, ma a un duro incontro di Massena fu risospinto fin oltre
Porcile.

Mentre in tal modo si combatteva ad Arcole ed a Porcile per la maggior
parte dell'esercito Francese, erasi Guyeux, passato l'Adige ad Albaredo,
andato aggirando sulla sinistra dell'Alpone, e compariva improvvisamente
sotto le mura di Arcole al punto stesso, in cui i difensori ne erano
usciti per dar addosso alla risospinta schiera di Augereau. Nè fu lungo
il combattere, perchè e poco era il numero dei difensori, e la terra da
quel lato priva di ogni difesa. Vi entrava facilmente Guyeux; il che fa
vedere, quanto agevole vittoria avrebbe conseguito Buonaparte, se avesse
in sulle prime egli medesimo fatto quello, che aveva ordinato a Guyeux
di fare. Ma gli Austriaci, che conoscevano l'importanza della terra, si
muovevano col grosso delle loro forze da San Bonifacio, e prestamente la
ricuperavano. Già annottava: Buonaparte, perduta ogni speranza di
acquistare Arcole in quel giorno, e temendo, giacchè era vicino
l'esercito Tedesco, di essere condotto a mal partito in mezzo
all'oscurità della notte, riduceva tutte le sue genti sulla destra
dell'Adige, lasciando solamente la duodecima alla guardia del ponte, e
la sessagesimaquinta alloggiata in un bosco a destra dell'argine, per
cui si va ad Arcole.

Due cose mirabili sono a notarsi in questa notte, la prima delle quali
si è la costanza di Buonaparte, e dei Francesi del non essersi
sbigottiti pei due feroci ributtamenti di Caldiero e di Arcole, e questa
è degna di grandissima commendazione; la seconda si è, e questa è
certamente degna di molto biasimo, che Buonaparte si sia ostinato, ora
che sapeva che tutto l'esercito d'Alvinzi era accorso alla difesa di
Arcole, a volere assaltare questa terra pel ponte tanto funesto a' suoi,
mentre avrebbe potuto o girare per Albaredo, come aveva fatto Guyeux, o
far opera di passar l'Alpone verso la sua foce nell'Adige. Certamente
assaltando Arcole pel ponte, era il terreno assai svantaggioso ai
repubblicani, e se tanto mortale fu l'assalto dato a quel passo, quando
vi erano pochi soldati a guardia, quale si doveva credere che fosse per
essere, ora che tutta la possanza del generale Austriaco si era ridotta
ad assicurarlo? Infatti l'effetto della seconda e terza battaglia di
Arcole dimostrò apertamente, quanto fosse irragionevole l'ostinazione di
Buonaparte; perchè ei non riuscì vincitore, se non quando si risolvè a
passar verso la sua foce l'Alpone, per andar a ferire Arcole sul suo
fianco sinistro.

Sorgeva appena il giorno sedici novembre, quando e Francesi, e Tedeschi
givano di nuovo con animi infestissimi ad incontrarsi. Avevano i primi
di nuovo varcato sulla sinistra dell'Adige, erano i secondi usciti di
Porcile e di Arcole per andare a trovar l'inimico. Al tempo medesimo
mandava Alvinzi una grossa squadra di cavallerìa a guardare il passo di
Albaredo, donde era venuto il pericolo per opera di Guyeux, e muniva
tutta la sinistra dell'Alpone di spessi ed esperti feritori alla
leggiera. Fu come quello del giorno precedente, durissimo l'incontro
dell'armi, combattendosi assai virilmente da ambe le parti. Fu il primo
Massena a far piegare la fortuna in favore dei repubblicani, perchè
attaccatosi con Provera, che veniva da Porcile, dopo un ostinatissimo
conflitto, lo risospingeva sin dentro a questa terra con perdita di
molti uccisi, ottocento prigioni, sei cannoni, e quattro bandiere. Il
generale Robert assaltava i Tedeschi sull'argine di mezzo, e molti ne
buttava nel pantano. Nè se ne stava Augereau ozioso; che anzi opponendo
valore a valore, già aveva risospinto gli Alemanni sin dentro ad Arcole,
e dava nuovo assalto al ponte. Ma quivi accadeva quello, che era
accaduto prima; che con tal furia menarono le mani gl'imperiali condotti
da Alvinzi medesimo, ed alloggiati al ponte, nelle case vicine, e lungo
la sinistra del contrastato Alpone che i Francesi se ne tornarono
indietro dopo di aver patito un orribile macello. Parecchie volte andava
alla carica Augereau, altrettante era costretto a cedere con istrazio
maggiore: miserabile era la scena di tanti Francesi morti e feriti
ammonticchiati sulla bocca del ponte, mentre gli Austriaci, siccome
quelli che combattevano da luoghi sicuri, avevano sofferto leggier
danno. Sette ufficiali Francesi, o generali, o superiori, furono
sconciamente feriti in questa fiera mischia. Chiaro si vedeva l'errore
di Buonaparte del volersi ostinare a guadagnare, con far forza di
fronte, questo varco. Alcuni accusano Augereau di questa ostinazione,
come se Augereau avesse assaltato il ponte non per comandamento di
Buonaparte, come se egli si fosse ardito di usare una tanta
trasgressione in un affare massime di tanto momento, e sotto gli occhi
stessi del generalissimo. Errare è comune destino degli uomini, e
nissuno dee dubitare a dire, che anche Buonaparte abbia errato in
materia di guerra, perchè anche con qualche errore, sarà egli sempre, e
meritamente riputato dagli uomini, sinceri estimatori delle cose, uno
dei migliori capitani, che siano comparsi al mondo, e non è punto
necessario di maculare la fama altrui per far risplendere la sua, che
già tanto in queste guerresche faccende da per se stessa risplende
veramente.

Finalmente la sorte declinante della battaglia, più che tante infelici
morti de' suoi, faceva accorto Buonaparte del commesso errore, e
pensando a quello, a che avrebbe dovuto pensare prima, si metteva
all'opra del far gettare in copia fascine nell'alveo dell'Alpone verso
la sua foce, con isperanza che avrebbero fatto un sodo sufficiente,
perchè i suoi soldati potessero passare a man salva. Ma riusciva vano
l'intento, perchè la corrente delle acque diveniva per quell'ostacolo
tanto impetuosa, che il passare si pruovò più difficile di prima. In
questo fortunoso punto succedeva un fatto di grandissimo ardimento, e
fu, che il generale Vial, portato da incredibile ardore, volle far
pruova di passare a guado con tutto un intiero battaglione, quantunque i
soldati avessero l'acqua fino alla gola, ed i Tedeschi continuassero a
trarre furiosamente dalla riva opposta. Ma non era ancor giunto alla
metà del rivo, che fu obbligato a tornarsene sulla destra a cagione di
una fittissima tempesta di scaglia, che gli lanciarono addosso
gl'imperiali. Restava ucciso in quest'incontro un Elliot, aiutante di
Buonaparte, ufficiale assai riputato pel suo valore. In questo mentre
Alvinzi, volendo usar la occasione della diminuzione d'animo prodotta
necessariamente nel nemico da tanti e sì mortali ributtamenti, usciva
grosso da San Bonifacio, con intento di pruovare, se gli venisse fatto
di cacciar i Francesi nell'Adige, od almeno di costringergli a ripassare
il ponte di Ronco più frettolosamente, che non l'avevano passato. Il
pensiero del generale Tedesco era assai pericoloso pei repubblicani; ma
fu pronto al riparo Buonaparte, poichè, siccome gli Austriaci erano
obbligati a marciar sull'argine per gire all'assalto, con alcune
artiglierie piantate da lui in un luogo opportuno, gli faceva star
addietro. Così la strettezza dei luoghi nocque ai Tedeschi, come nociuto
aveva ai Francesi, perchè nè gli uni nè gli altri potevano spiegare le
ordinanze loro; ma fu di più grave danno ai Tedeschi, perchè essendo più
grossi, avevano maggiore speranza, se avessero potuto allargarsi, di
vincere l'inimico. Sopraggiungeva in fine la seconda notte, che faceva
sosta al sangue ed alle morti. Tornavano gl'imperiali negli
alloggiamenti loro di San Bonifacio e di Arcole, i repubblicani si
ritiravano sulla destra dell'Adige, lasciata di nuovo la duodecima a
guardia del ponte di Ronco.

S'avvicinava il giorno, in cui doveva definirsi a chi dei due possenti
nemici avesse a rimanere la possessione d'Italia. Non isbigottitosi
Buonaparte a tante infelici pruove, e persuaso finalmente, che
l'assaltar di fronte il ponte di Arcole era uno sparger sangue dei
migliori soldati senza frutto, aveva abbracciato quelle risoluzioni, che
sole potevano dargli la vittoria; poichè usando l'oscurità della notte,
e la cessazione delle armi, aveva fatto dar opera allo edificar del
ponte con cavalletti, ed assi sopra l'Alpone in poca distanza dal luogo
dove mette nell'Adige. Si erano accorti i Tedeschi del disegno, e però
la mattina dei diciassette, come prima incominciava ad aggiornare, erano
usciti da Arcole con intenzione di rituffare la duodecima nell'Adige, e
d'impedire che il nemico passasse di nuovo pel ponte di Ronco dalla
destra sulla sinistra del fiume. A ciò dava loro maggiore speranza un
accidente fortuito, perchè una barca del ponte di Ronco improvvisamente
si era affondata. Ma le artiglierìe francesi trassero sì aggiustatamente
dalla riva destra, che fu fatto abilità ai soldati di Buonaparte di
racconciar il ponte, di conservar la duodecima, e di varcare. Andavasi
adunque alla battaglia terminativa: il maggior numero delle genti, e
l'esito delle precedenti fazioni facevano i Tedeschi confidentissimi: il
nuovo ordine dell'assalto, l'avere facoltà di passare sulla sinistra
dell'Alpone, il presidio di Legnago, che già si approssimava, ed il
valore di tanti soldati agguerriti mettevano i Francesi in isperanza di
diventar possessori della vittoria.

Incominciava a colorirsi il disegno di Buonaparte; conciossiachè Massena
con piccola parte della sua schiera marciava contro Porcile per operare,
che Provera non isboccasse da questo lato; si accostava con la restante
ad Arcole per aiutare l'opera della sessagesimaquinta, in faccia al
ponte d'Arcole, e della trigesimaseconda, che sotto la condotta di
Gardanne si era alloggiata in un bosco vicino all'argine. Era il fine di
questi ordinamenti l'impedire, che i Tedeschi non potessero condurre a
mal partito le genti repubblicane poste sulla destra dell'Alpone, e non
s'impadronissero del passo di Ronco. Ma lo sforzo principale doveva
farsi da Augereau, che, passato l'Alpone sul ponte construtto la notte,
si avventerebbe, secondato dal presidio di Legnago, contro Arcole da
quella parte, dove meno era difendevole. Le cose succedevano come il
generale Francese le aveva ordinate; perchè Provera non potè far frutto
da Porcile, Augereau varcava l'Alpone, e la sessagesimaquinta condotta
da Robert, rincacciava, marciando sull'argine, i Tedeschi insino al
ponte di Arcole. Ma gl'imperiali, sboccandone di nuovo più grossi, si
scagliavano con tanto impeto contro di lui, che non solo fu risospinta
sin là donde si era mossa, ma disordinatamente fuggendo già aveva dato
indietro sino al ponte di Ronco. Fu percosso con grave ferita in questo
fatto Robert. Seguitavano i Tedeschi questa parte dei Francesi, che
fuggiva, credendo di possedere la vittoria, mentre ella effettivamente
già loro usciva di mano; imperciocchè Massena, che sapeva bene corre i
tempi, ed usargli con vigore, compariva improvviso sulla destra loro, la
diciottesima gli percuoteva di fronte, Gardanne uscito dall'agguato gli
urtava sul fianco sinistro. Tanti contemporanei assalti disordinavano la
schiera Tedesca, di cui parte si ritirava più che di passo verso Arcole,
parte fu spinta nella palude vicina, dove divenne miserabile bersaglio
delle artiglierìe, e dell'archibuserìa di Francia. Morirono in
quest'abbattimento, del quale la principal lode si debbe a Massena,
quantità grande di buoni soldati Tedeschi; circa tre mila vennero in
poter dei repubblicani.

Alvinzi manteneva tuttavia la battaglia contro Augereau, che, varcato il
nuovo ponte, si era condotto sulla sinistra dell'Alpone. Nè era facile a
Buonaparte di sforzarlo, perchè il Tedesco aveva con lui il miglior
nervo delle sue genti, e la sua destra si appoggiava ad una palude,
mentre la sinistra era assicurata da luoghi anche pantanosi, e da una
fiorita cavallerìa. Durava la battaglia già buon tempo con esito
incerto, quando, siccome narrano, sovvenne a Buonaparte uno stratagemma,
e fu di mandare una compagnìa di soldati a cavallo, acciocchè girando
velocemente dietro il fianco degli Austriaci, andasse a romoreggiar loro
alle spalle con le trombe, e con quel maggiore strepito che potesse.
Scrivono, che questo carico fu dato dal generale Francese ad un
luogotenente Ercole, e che Ercole lo condusse a fine con quella celerità
ed avvedutezza, che meglio si potevano desiderare. Certo è bene che, o
che il romore improvviso di questo Ercole, od il presidio di Legnago,
che già uscendo dalla vicina terra di San Gregorio incominciava a
tempestare sul sinistro fianco, ed alle spalle dei Tedeschi, o
finalmente la vittoria avuta da Massena contro il destro, sel facessero,
gli Austriaci incominciavano a declinare manifestamente, ed infine a
cedere il campo, se non con fuga, almeno con ritirata molto presta.
Occupavano con infinita allegrezza i Francesi il tanto combattuto
Arcole, e vi pernottavano. Ritirava Alvinzi le sue genti ad Altavilla,
poscia a Montebello sul Vicentino. Lasciava, ovunque passava, ogni più
sfrenato eccesso commettendo i suoi soldati, funesti vestigi sui
desolati paesi. Poco meno di tremila Tedeschi furono uccisi nella
giornata di Arcole, circa cinque mila prigionieri, tra i quali sessanta
ufficiali, diciotto pezzi d'artiglieria, e quattro insegne ornarono il
trionfo dei vincitori. Grave esser stata la perdita dei Francesi nissuno
potrà dubitare, considerando le spesse ed aspre battaglie, ed i mortali
ributtamenti, massime il silenzio del generale repubblicano in questa
parte. Ma la vittoria intiera, la mantenuta fama, la conservata Italia,
l'aver superato con un esercito vinto e minore, un esercito vincitore e
più grosso, l'aver impedito la congiunzione dei due eserciti Tedeschi,
l'aver fatto passaggio, per mezzo di una mossa maravigliosa, da una
condizione quasi disperata ad una condizione prosperissima, e finalmente
la presa di Mantova, che già si vedeva sicura per Francia, di gran lunga
compensarono i sopportati danneggiamenti.

La battaglia di Arcole, che finchè saranno in onore presso agli uomini
il valore e la scienza militare, sarà celebratissima, e stimata uno dei
più esimj fatti di guerra, che dalle storie siano tramandati ai posteri,
pose per allora in sicuro la fortuna Francese in Italia. Aveva bene
Davidowich, calatosi da Ala il dì medesimo in cui Buonaparte vinceva ad
Arcole, rotto e fugato Vaubois da Corona poscia da Rivoli, e ridotto in
potestà sua il posto importante della Chiusa. Aveva bene anche scacciato
Vaubois medesimo dai monti di Campara con presa di undici cannoni, e di
due mila prigionieri, fra i quali si noveravano Fiorella e Lavalette;
finalmente aveva bene altresì, seguitando il corso della fortuna
prospera, occupato Bussolengo, e distendendosi sulla sinistra insino a
Castelnuovo, e sulla destra insino in prossimità di Peschiera,
minacciato di riuscire alle spalle di Verona, e di correre al riscatto
di Mantova. Ma quello, che sarebbe stato fatale ai Francesi, se fosse
stato effettuato cinque o sei giorni avanti, non poteva partorire, se
non la ruina di Davidowich, effettuato essendo a questo tempo. Il che fa
vedere, quanto sia stato funesto alla casa d'Austria, e disonorevole,
per non dire colpevole, a Davidowich l'avere soprastato, e consumato
invano tutto il tempo utile alle stanze di Roveredo. Non arrivò alle
sponde del Mincio, quando era il tempo di arrivarvi, e vi arrivò, quando
non era più il tempo. Così piuttosto agli errori de' suoi capitani che
alla natura dei soldati restò l'Austria obbligata delle rotte sofferte,
e della perduta Italia.

Non così tosto ebbe Buonaparte vinto ad Arcole, che si rivoltava con le
sue schiere vincitrici contro Davidowich, e trovatolo a Campara lo
debellava. Vero è però, che il Tedesco, avendo avuto avviso della
calamità di Arcole, stimandosi, come era realmente, impotente al
resistere, ebbe combattuto rimessamente, e solo per dar tempo
agl'impedimenti di condursi in salvo. Poi vieppiù tirandosi all'insu, si
conduceva prima a Dolce, poi ad Ala, seguitato velocemente dai Francesi,
che lo danneggiarono nella retroguardia. Nè fuvvi in questa ritirata
cosa notabile, se non che una squadra di otto cento Alemanni governati
dal colonnello Lusignano, tanto trattenne, valorosamente combattendo,
Augereau, che con ottimo intendimento era partito da Verona per
riuscire, valicando i monti della Mallara, alle spalle di Davidowich,
prima che fosse giunto ad Ala, che rendè vano il disegno dei
repubblicani. Essendo diventati novellamente i Francesi padroni di tutto
il Veronese, e la stagione correndo molto sinistra, condussero i due
avversari i soldati loro alle stanze. Fermossi Davidowich in Ala,
Alvinzi in Bassano, con la vanguardia a Vicenza ed a Padova, ed il
grosso sulle rive della Brenta. Si avvisò anche di alloggiare un grosso
a Primolano per aver in tal modo più vicina, e più spedita la via di
comunicare, pel corso della Brenta, con Davidowich. Stanziò Buonaparte
nel Veronese, rimandata però la schiera di Kilmaine al campo di Mantova
per istringere viemaggiormente l'assedio della piazza, che, siccome
priva dell'ajuto d'Alvinzi, credeva aver tosto a venire in sua possanza.

Gli Alemanni, ancora quando fossero respinti, non erano però rotti, e se
molti buoni soldati erano morti, grave danno avevano anche patito i
Francesi; le fazioni di Caldiero, e le vittorie conseguite da Davidowich
nello scendere dal Tirolo compensavano le perdite fatte nella battaglia
di Arcole. Si vedeva manifestamente, che, ove Alvinzi si fosse riforzato
per nuovi ajuti venuti dagli stati ereditarj, sarebbe di nuovo in grado
di uscire alla campagna, e di ritentar la fortuna delle armi: di nuovo
le Austriache sorti potevano risorgere. Sapeva queste cose Buonaparte;
perciò continuamente rappresentava al direttorio, avere bisogno di nuovi
soldati, e tosto gli mandassero se a loro stavano a cuore la fama, e la
potenza acquistata nelle contrade Italiche.

Mandava apportatore delle felicissime novelle a Parigi Lemarrois, suo
ajutante di campo. Appresentava le conquistate insegne al direttorio; i
segni delle avute vittorie tanto più volentieri furono veduti, quanto
maggiore era stata la sollevazione degli animi all'apparato Austriaco.
Le lodi del capitano invitto, e dell'esercito Italico andavano al cielo.

Decretava la repubblica, le repubblicane bandiere portate da Augereau e
da Buonaparte contro gli Alemanni nella battaglia di Arcole, a loro in
nazionale ricompensa si donassero. Bene considerato certamente fu questo
decreto in quel che diceva, ma non in quel che taceva, perchè Massena
aveva vinto gran parte della battaglia.

Le armi infelicemente usate dall'Alvinzi non avevano tanto sbigottito
l'imperatore, che non confidasse di poter soccorrere con frutto le cose
d'Italia. Perochè e le sue genti erano tuttavia quasi intiere, e la
divozione dei popoli grande, e la somma della guerra consisteva in una
vittoria, alla quale la volubile fortuna avrebbe, quando meno si
pensava, potuto aprire il varco.

Nasceva altresì la sicurezza dell'Austria dalla risoluzione del
pontefice di volere piuttosto incontrare una guerra pericolosa, che
accettare condizioni inonorate, e contrarie, siccome credeva, alla
purità della fede. Pareva, che l'autorità ed il pericolo della santa
sede avessero a muovere gl'Italiani, ove l'Austria apparisse di nuovo
grossa in Italia, e qualche vittoria l'assicurasse. Non si dubitava poi
che se la fortuna voltasse il viso più benigno a coloro, ai quali fino
allora era stata avversa, Napoli non fosse per mutar fede, per la grande
entratura che avevano gl'Inglesi in quella corte. Le quali cose molto
bene considerate e ponderate dall'Austria, la confortarono a fare un
nuovo sforzo anche prima che la stagione si fosse intiepidita. Solo dava
timore la piazza di Mantova, che si sapeva essere ridotta agli estremi,
e l'averla, o non averla era per ambe le parti l'importanza della
guerra. Ma Wurmser non indugiava a torre in questo proposito ogni
dubbio; perchè non perdutosi d'animo all'esito infelice delle battaglie
d'Alvinzi, tanta era la costanza di questo vecchio, nè alle malattie che
infierivano in mezzo a' suoi soldati, nè alle tante morti che gli
avevano scemati, si deliberava di trovar modo per qualche improvvisa
sortita a procurare a se nuova vettovaglia. Assaltava i giorni
diecinove, e ventitre novembre con quasi tutto il presidio i
repubblicani a Sant'Antonio, ed alla Favorita, ed avendogli fatti
piegare, predava, ed introduceva dentro la piazza non poca quantità di
viveri. Avendo poi avuto avviso, che erano arrivate nel porto alcune
barche cariche di munizioni da bocca ad uso dei Francesi, usciva
nuovamente molto grosso gli undici, e quattordici decembre, e le
predava; prezioso sussidio alle sue affamate genti. Oltre le munizioni
conquistate, la sortita di Wurmser per la porta Pradella cagionava non
poco danno alle trincee fatte dai Francesi.

Erasi intanto Alvinzi condotto in Tirolo per consultare con Davidowich
sulle faccende comuni, e per fermare i consigli sull'indirizzo a darsi
alle nuove armi, che si preparavano. Poco dopo Davidowich, la cui
tardità era gravemente spiaciuta all'Imperatore, fu richiamato, ed ebbe
lo scambio nel principe di Reuss, capitano pratico dei luoghi, avendo
pochi mesi innanzi guerreggiato, non senza lode, con Quosnadowich sulle
spiaggie del lago di Garda. Deliberava Alvinzi, al quale l'imperatore
serbava fede malgrado dell'infelice successo della guerra testè
terminata con la sconfitta di Arcole, che il principale nervo si
muovesse, ed il principale sforzo si facesse dal Tirolo, calando per le
rive dell'Adige; alla quale deliberazione si era accostato per la
difficoltà incontrata di passare questo grosso fiume a Verona. Aveva
argomentato, che venendo dal Tirolo, si trovava a campeggiare
naturalmente tra l'Adige e il Mincio, ed in grado di correre senza
impedimento di fiumi al soccorso della città assediata. Aveva poi
ordinato, che la parte di mezzo condotta da Quosnadowich si
pruoverrebbe, percotendo verso Verona, di congiungersi con la destra,
che era la più grossa, e veniva dal Tirolo, e che al tempo stesso la
sinistra guidata da Provera si sforzerebbe di passar l'Adige verso
Porto-Legnago. Ma per poter meglio ingannare l'inimico, e tenerlo
sospeso del dove avesse a ferire quella nuova tempesta, aveva Alvinzi
operato, da una parte, che Laudon con una mano di soldati armati alla
leggiera, disceso per la destra del lago, andasse a romoreggiare sino
alle porte di Brescia, dall'altra, che un'altra parte di simil gente,
partita da Padova, e traversato il Polesine di Rovigo, passasse l'Adige
a Boara per mettere in sentore Ferrara e Bologna, dove i Francesi
s'ingrossavano per far la guerra al papa. Era lo scopo d'Alvinzi
nell'ordinare la mossa contro Brescia il far credere a Buonaparte, ch'ei
volesse far campo della nuova guerra le regioni tra il Mincio e l'Oglio,
e col correre contro le due legazioni intendeva di dar animo e forza al
papa, che già aveva adunato le sue genti sulle rive del Senio. Sperava
poi generalmente, che tempestando coi due corni estremi del suo
esercito, avrebbe allontanato dalla credenza del generale repubblicano,
ch'ei fosse per fare il principale sforzo tra l'Adige e il Mincio. Così
come pareva nuovo questo disegno, confidava, che avrebbe suscitato nuovi
pensieri di Buonaparte, e messo in sospetto di una maniera di guerra non
ancora usata. Per arrivare a questo fine aveva cinquanta mila
combattenti, se non tutti sperimentati, almeno tutti ardenti; perchè
aveva con se in Tirolo venticinque mila soldati, dieci mila ne aveva
Quosnadowich in Bassano, altrettanti Provera a Padova, il resto sulle
ali estreme. Maravigliosa cosa è il pensare, come l'Austria, dopo tante
rotte, abbia potuto raccorre in sì breve tempo un esercito sì grosso. Ma
dal Reno erano venuti più di tre mila soldati, quattro mila
dall'Ungheria: gli altri stati ereditari fornivano a proporzione.
Risplendè principalmente la fedeltà e l'ardore dei Viennesi in tanta
depressione della potenza Austriaca; perchè quattro mila giovani delle
prime famiglie, lasciati in sì grave pericolo della patria, gli agi e le
morbidezze, e prese le armi, accorrevano bramosamente fra le nevi del
Tirolo, e fra i veterani dell'esercito al voler riconquistare al loro
signore le perduta Italia. Buonaparte, che stimava l'utile, non il
generoso, si faceva beffe di questa gente, giovinastri chiamandogli, e
ciamberlani. Ma si vide alla pruova, ch'erano valenti soldati, e che se
non era di una spia, e della celerità di un giorno, i vinti sarebbero
divenuti vincitori, gli scherniti trionfatori.

Erasi il generale repubblicano ingrossato per nuove genti venute di
Francia. Non ostante non arrivava il suo esercito al novero di quello
d'Alvinzi, poichè passando i quarantacinque mila, non arrivava ai
cinquanta. L'aveva egli spartito in cinque schiere principali, una delle
quali governata da Serrurier teneva il campo sotto Mantova, l'altra con
Augereau stanziava a Verona, distendendosi verso le regioni inferiori
dell'Adige, la terza retta da Massena alloggiava pure in Verona, ma
spingeva le sue genti innanzi per sopravvedere quello che fosse per
annunziare la guerra dalle sponde della Brenta; la quarta, che obbediva
a Joubert, surrogato a Vaubois, guardava le fauci del Tirolo, avendo il
campo alla Corona, a Rivoli, e nei luoghi intermezzi; la quinta
finalmente, quale corpo di ricuperazione, e per assicurare la destra del
lago, aveva le sue stanze a Brescia, Peschiera, Desenzano, Salò e
Lonato.

Da tutto questo si può conoscere, che Buonaparte si era persuaso, che lo
sforzo dei Tedeschi avesse a indirizzarsi contro Verona; ma però,
siccome astuto e prudente capitano, aveva ordinato i suoi per forma che
se la tempesta si scagliasse dal Tirolo, fossero in grado di resisterle,
perchè e Joubert era grosso di dieci mila soldati, ed Augereau e Massena
potevano arrivare prestamente in soccorso di lui da Verona. Il primo a
dar le mosse alla sanguinosa guerra, che siam per raccontare, fu
Provera, che partito da Padova il dì sette gennajo, si dirizzava verso
Bevilacqua, terra posta sul rivo, che chiamano la Fratta. Era in
Bevilacqua il generale Duphot con una squadra, che serviva come
antiguardo al presidio di Porto-Legnago. Era intendimento di Provera di
tentare il passo dell'Adige poco sopra a quest'ultima fortezza per
recarsi quindi al soccorso di Mantova. Il dì otto sul far del giorno il
principe Hohenzollern marciava contro Bevilacqua difesa da un piccolo
castello: trovato per istrada un grosso corpo repubblicano, che gli
voleva far contrasto, dopo un aspro combattimento, lo fugava. Al tempo
medesimo il colonnello Placseck sulla sinistra s'impadroniva del posto
di Caselle, e sulla destra un capitano Giulay occupava i passi di
Merlara e di San Salvaro. Frattanto i Francesi si erano rinforzati a
Bevilacqua per le genti fresche venute da Porto-Legnago. Ma assaliti in
diverse parti dagli Alemanni, fu loro forza di pensare al ritirarsi, e
si ridussero a Bonavigo ed a Porto-Legnago sull'Adige, non senza grave
danno, e con perdita di due cannoni. Combattè molto animosamente in
questo fatto Duphot, ma con non minor valore combatterono i volontari
Viennesi, che furono gran parte della vittoria. Conseguìti questi primi
vantaggi, confidava Provera di poter presto passar l'Adige tra Ronco e
Porto-Legnago. Era, quando seguirono queste prime battaglie, Buonaparte
a Bologna, intento ad ordinar la guerra contro il papa, e non così tosto
ne ebbe avviso, che giudicando bene del tempo, comandava a due mila
soldati, che già aveva indirizzato contro gli stati della chiesa,
retrocedessero, e gissero a congiungersi con Augereau, che difendeva le
rive dell'Adige assaltate da Provera. Il che dimostra quanto
intempestiva, e troppo presta fosse la mossa del generale Austriaco;
perchè avrebbe fatto di mestiero, che si fosse dato tempo ai pontificj
di venire avanti tanto che congiunti con gl'imperiali avessero potuto
concorrere coi medesimi al fine, che gli uni e gli altri si proponevano.

Buonaparte, poichè tanto stringeva il tempo, e le cose se gli
dimostravano pericolose, condottosi celeremente, e soprastato alquanto
al campo di Mantova per ordinar quello che fosse a farsi in tanto
pericolo, s'avviava a Verona la mattina del dodici, dove trovava Massena
alle mani coi Tedeschi venuti a Bassano; imperciocchè Alvinzi per tener
incerto l'avversario del luogo, dove principalmente volesse ferire,
aveva comandato, che al tempo medesimo si urtasse contro tutta la fronte
del nemico. Trovavasi l'antiguardo di Massena a San Michele, poco
distante da Verona, quando assalito dai Tedeschi fu costretto a
ritirarsi dentro le mura. Ma Massena, uscito fuori con tutti i suoi,
attaccava la battaglia, che fu molto aspra e sanguinosa. Restava il
campo ai Francesi, e prendevano al nemico seicento prigionieri con tre
bocche da fuoco. Non fu senza grave danno la vittoria, perchè i
repubblicani perdettero a un di presso il medesimo numero di soldati con
quattro pezzi d'artiglierìa.

Non insistevano maggiormente gl'imperiali, contenti allo aver fatto
credere al nemico, che lo volessero assalire fortemente, e grossi in
questa parte. Si ritraevano per iscaltrimento indietro alle montagne;
anzi una parte guidata da Quosnadowich si conduceva celatamente, e con
molta prestezza per la valle della Brenta a rinforzare Alvinzi in
Tirolo. Restava la rimanente sotto il generale Bajalitsch. Nè qui si
restavano i tentativi degli Austriaci, perchè sulle due ali estreme
Provera varcava l'Adige il dì tredici, non però senza molta difficoltà,
contrastatogli animosamente il passo da Guyeux. Alvinzi sforzava le
strette della Corona con avere obbligato Joubert a ritirarsi
sull'alloggiamento forte, e fortificato di Rivoli. Pendeva in tale modo
incerto Buonaparte del vero intento dell'avversario; nè sapendo a qual
parte volgersi, se ne stava tuttavia a Verona, aspettando che il tempo,
e più aperte dimostrazioni degli Austriaci gli dessero maggior lume. Nè
tardava ad essere appagato del suo desiderio; perchè, in primo luogo, un
Veronese, amatore dei Francesi, e congiunto d'antica amicizia con
Alvinzi, si era segretamente condotto a Trento per visitarlo, ed ivi
soprastato essendo tre giorni, ebbe trovato modo di copiare tutto il
disegno di guerra del generale Austriaco, il quale disegno, tornatosene
a Verona, consegnava ad un Pico, che nato in Piemonte, e mescolatosi
nelle congiure di quel paese, si era ricoverato in Francia, e seguitando
sempre l'alloggiamento principale, si adoperava come esploratore delle
operazioni militari del nemico. Da questo Pico fu incontanente il
disegno d'Alvinzi dato in mano del generalissimo di Francia. Così ebbe
sicura notizia di quanto intendesse fare il generalissimo d'Austria.
Giungevano in secondo luogo lettere espresse di Joubert, che portavano,
quanto grossi fossero comparsi gli Austriaci alla Corona. Da tutto
questo divenne chiaro, che gl'imperiali farebbero il più grosso sforzo
per le regioni superiori dell'Adige col fine di andar a percuotere
direttamente quelle, che sono poste fra l'Adige ed il Mincio. Buonaparte
allora, solito a spingere con incredibile celerità sempre innanzi le
occasioni, comandava a Massena, corresse con tutta la sua schiera a
Rivoli più prestamente che potesse. Lo stesso ordine mandava a Rey, che
se ne stava alle stanze di Desenzano e di Lonato. Egli poi, la notte
medesima del tredici, s'incamminava frettolosamente a Rivoli per ivi
sostenere la fortuna vacillante. Confidava Alvinzi, che il generale
repubblicano, trovandosi alle prese a Verona, e sul basso Adige, non
sarebbe accorso sull'alto con tutte le sue forze. Però si persuadeva di
aver solo a fronte la schiera di Joubert. Per la qual cosa aveva
ordinato talmente i suoi, che una parte urtasse contro il forte passo di
San Marco occupato dalla vanguardia di Joubert, e che è la chiave di chi
scende dal Tirolo verso Verona; l'altra condotta da Liptay girasse sui
monti per Campione per andar a ferire alla schiena il rimanente corpo di
Joubert, che alloggiava in Rivoli. Un'altra colonna grossa di
quattromila soldati, e governata dal generale Lusignano, girando più
alla larga, doveva riuscire più alle spalle dei Francesi, per la valle
del Tasso. Arrivava intanto Quosnadowich, e romoreggiava sulla sinistra
dell'Adige. Aveva infatti Alvinzi con un urto gagliardo acquistato il
passo di San Marco. Ma non era ancora spuntato il giorno del
quattordici, che Buonaparte già ingrossato dalle genti più leggieri di
Massena, aveva dato dentro a San Marco, e dopo un grave conflitto, se
n'era impossessato. Si accorgeva allora Alvinzi, che i suoi pensieri
erano stati penetrati, e che in vece di avere a combattere col solo
Joubert, gli era forza di sostenere l'impeto della maggior parte
dell'esercito repubblicano. Ciò cambiava le sue sorti, perchè quello,
che era conveniente combattendo molti contro pochi, non era parimente
combattendo molti contro molti, anzi contro più. Tuttavia non diminuendo
per questa difficoltà della speranza di vincere, ed essendo già presente
il nemico, non aveva più comodità di cambiare l'ordine incominciato
della battaglia, e dovette far fronte con mosse non acconce ad un caso
inaspettato. Nè sicuro consiglio sarebbe stato il ritirarsi, perchè
avrebbe portato con se la perdita di tutta l'impresa, oltrechè in
cospetto di un nemico tanto attivo, la ritirata sarebbe stata
accompagnata da gravissimi pericoli. Vi era adunque pel generale
Austriaco necessità di combattere, e d'incontrar la fortuna, qualunque
ella si fosse.

Già si combatteva asprissimamente dalle due parti alle cinque della
mattina, e siccome gli Austriaci per ordine del loro generale puntavano
massimamente contro la sinistra dei Francesi, per secondare le colonne
che giravano alle spalle, così quest'ala Francese, ed anche la mezza
pativano grandemente, e già, crollandosi, si tiravano indietro
disordinate: erano la ottuagesimaquinta, e la vigesimanona. Pareva la
fortuna inclinare a favore dei Tedeschi. Mosso Buonaparte dall'estremo
pericolo, comandava a Berthier, nel quale e pel valore e per
l'esperienza molto confidava, sostenesse con la quartadecima l'inimico
in mezzo. Egli poi accorreva alla sinistra, che tuttavia sempre più
piegava, e pericolava. Sosteneva la quartadecima un urto ferocissimo.
Questo sforzo, e la terribile trigesimaseconda, che arrivava,
ristoravano in questo luogo la battaglia, che inclinava. Ma non
procedevano con simile prosperità le cose dei Francesi sulla sinistra,
che continuava a cedere del campo: era sempre il rischio estremo, quando
ecco arrivare a gran tempesta Massena, ed entrare nella battaglia sulla
sinistra. Quivi risvegliatasi in lui la solita caldezza, e combattendo
con grandissimo valore, fe' strage orribile del nemico, e ricuperò
alcuni dei siti perduti sulle eminenze. Mentre Massena rintegrava la
fortuna, e guadagnava del campo a sinistra, il mezzo e la destra dei
repubblicani acremente incalzati si ritiravano, e già gli Austriaci
erano in punto d'impadronirsi dell'eminenza di Rivoli, che era a chi
l'avesse in poter suo, la vittoria della giornata. In questo momento
compariva sulle alture a man manca Liptay, e mettendosi alla scesa già
era vicino a ferire di fianco l'ala sinistra dei repubblicani. Quest'era
il momento determinativo della fortuna; perchè, se gli Austriaci, in
vece che erano spartiti in parecchi corpi, tanto sulla destra, quanto
sulla sinistra dell'Adige, fossero stati ammassati in un solo e grosso
per far forza contro Rivoli, cosa è più che probabile, che avrebbero
acquistato la vittoria. Ma trovandosi le schiere divise, perchè Alvinzi,
credendo di aver a far solo con Joubert, le aveva ordinate piuttosto per
circondare, che per combattere, non poterono urtar tutte al medesimo
tempo e di concerto, e lasciarono intervalli fra di loro, pei quali
poteva il nemico penetrare, ed assaltarle di fianco. Tuttavia,
spignendosi avanti con mirabile coraggio, avevano recato in poter loro
il fatale Rivoli; ma Buonaparte, veduto che poteva, per la separazione
delle colonne nemiche, riunire i suoi in un grosso corpo senza pericolo,
il fece, e ricuperava con breve battaglia Rivoli. Pinsero di nuovo
avanti i Tedeschi, e dopo una mischia spaventevole, se lo pigliavano una
seconda volta. Buonaparte, che vedeva stare ad un punto la fama e la
fortuna sua, comandato a Berthier, che trattenesse con la cavallerìa i
Tedeschi nel piano, che fra le alture a sinistra, e Rivoli a destra si
apre, acciocchè non potessero aiutare i difensori di Rivoli, adunava in
un solo sforzo tutti gli squadroni che potè raccorre in quel momento, ed
uniti e grossi gli conduceva contro Alvinzi, occupatore per la seconda
volta del contrastato passo. Là erano le sorti d'Italia, e di tutta la
guerra, là di Mantova si diffiniva. Nè nissuno creda, che dappoichè gli
uomini fan guerra, e neanco nelle battaglie più famose dell'antichità, e
dei tempi moderni si sia combattuto o più ostinatamente, o più
coraggiosamente, come in questo fatto si combattè. Ebbero l'uno assalto
e l'altro felice fine pei buonapartiani, perchè e Berthier frenava il
nemico nel piano, e Joubert, che in questa giornata lasciò dubbio, se
fosse più valoroso soldato, o più esperto capitano, cacciato a forza il
nemico da Rivoli, se ne impossessava.

Intanto già si era per modo accostato Liptay che incominciava a
percuotere l'ala sinistra dei Francesi, non ancor del tutto rimessa in
ordine dal precedente scompiglio. Correva pericolo, che quello, che la
mezzana e la destra avevano guadagnato, la sinistra perdesse. Se a ciò
si aggiunge, che Lusignano già si approssimava, e batteva il campo sulle
alture, donde si cala il Tasso, si verrà a conoscere, a quale
ripentaglio fossero ridotte, malgrado del riacquistato Rivoli, le
Francesi sorti. Ma le ristorava, secondo il solito, quel Massena, il
quale, spintosi tra la squadra di Liptay, e l'estremità della mezzana,
tanto batteva l'una e l'altra, che le sforzava, non senza grave
disordine, al ritirarsi: si ricoverava Liptay a Caprino. Massena poi,
prevedendo l'arrivo di Lusignano, andava a porre alcune sue genti su
certi colli, pei quali si poteva riuscire dietro a Rivoli. A questo modo
la fortuna, che sul principio, e per parecchie ore aveva inclinato a
favor degl'imperiali, voltato il viso, guardava propizia i repubblicani;
il quale accidente all'opera principalmente di Buonaparte e di Joubert a
dritta, di Berthier in mezzo, e di Massena a stanca si debbe attribuire.
Rimaneva Lusignano, che poteva ancor disordinare la vittoria, s'ella non
avesse avuto, con la rotta di lui, la sua perfezione. Infatti compariva,
già erano le nove della mattina, con terribile mostra, dopo di aver
varcato i monti di Sperano, di Montegazo e del Lavaletto, nella terra di
Pesena, e già s'incamminava più sotto, costeggiando il Tasso, verso
Affi. Debole presidio era contro questa colonna la diciottesima,
alloggiata a Rocca di Garda. Infatti, dopo un grosso affronto a Calcina,
aveva Lusignano continuato il suo viaggio, e già pervenuto sul monte
Fiffaro a fianco ed alle spalle di Rivoli, rendeva dubbia la vittoria.

Mentre così in una battaglia già tante volte vinta e perduta stavano
ancora sospese le sorti, arrivava Rey, che, come abbiam narrato, per
ordine di Buonaparte veniva da Desenzano e Lonato, in luogo donde già
poteva essere di sussidio a' suoi. Erasi egli, velocemente marciando,
condotto sulle alture di Cavaglione custodite da alcune bande di Croati,
e fatto dar dentro dai generali Partoneaux e Boyer, facilmente le
superava; perchè i Croati, gente nuova e collettizia, nè usa alle
battaglie ferme, fatta debole resistenza, si diedero facilmente alla
fuga. Superatisi da Rey i monti di Cavaglione, e traversata la valle che
gli parte dall'eminenze di Rivoli, aveva trovato modo di aprirsi la
strada fino a Massena. Si avventavano allora tutti ad un tempo contro
Lusignano, Massena da una parte, Monnier dall'altra, Rey alle spalle,
per forma che attorniato da tutte bande, non aveva più altro rimedio,
che quello di arrendersi, o di far pruova di aprirsi il varco con le
bajonette. Si appigliava volentieri, come uomo di molta prodezza, a
quest'ultimo partito. Ma soperchiato dal numero soprabbondante dei
nemici, nè avendo con se difesa di artiglierìa, o di cavallerìa, di cui
gli assalitori abbondavano, fu costretto a cedere, deponendo le armi, e
dandosi con tutti i suoi prigioniero in poter dei repubblicani. Dava
questo fatto piena vittoria a Buonaparte, perchè tutta la restante oste
d'Alvinzi, sbigottitasi a sì infelice caso, rapidamente verso la parte
più alta e più aspra del Tirolo si ritirava. Buonaparte, conseguita
tanta vittoria, ed avute le novelle dell'accostarsi di Provera a
Mantova, conoscendo quanta variazione potrebbero ancor fare le cose,
malgrado della vittoria di Rivoli, se Mantova si rinfrescasse, con
celerità uguale a quella, con cui aveva camminato da Verona a Rivoli,
correva da Rivoli a Mantova, conducendo con se Massena e la sua schiera,
tanto sicuro fondamento alle vittorie.

Intanto Joubert, al quale partendo aveva dato il carico di perseguitar
l'inimico, mandava sui monti a sinistra Murat coi soldati più veloci,
con intendimento di girare alle spalle di Corona, dove pareva che gli
Austriaci volessero rannodarsi. Riusciva la fazione, come era stata
ordinata dal Francese; perchè rotta da Murat per via una banda di
nemici, un terror tale entrava subitamente negli Alemanni, che pensarono
meglio a salvar le persone che l'onore. Fu generale la sconfitta, e se
si eccettuano dieci battaglioni, ed otto squadroni, che il giorno
innanzi aveva Alvinzi spedito a Bassano per assicurare quel passo,
nissun reggimento si ritirava, che intiero od ordinato fosse. Vollero
fermarsi a fare un poco di fronte a Torbole ed a Mori, dove Laudon e
Wukassowich avevano fatto a questo fine alcune trincee; ma la
trepidazione dei soldati, una improvvisa comparsa alle spalle di Vial,
che per nevi e per dirupi aveva corso un cammino malagevolissimo, e
finalmente un assalto inopinato e subito dato a Torbole da quel
rischievole Murat, che aveva a questo intento attraversato il lago,
sbigottirono gli Austriaci per modo che, tolta ogni difesa, fuggivano a
precipizio. Nè fecero fine gli uni al perseguitare, gli altri al
ritirarsi, finchè Wukassowich non giunse a Lavisio, dove nelle antiche
trincee distribuiva le genti. Entrava Joubert trionfante in Trento con
bella e lieta mostra guerriera. Così coloro, che già abbracciavano colla
mente la possessione di Mantova, non poterono nemmeno conservare la
metropoli del Tirolo, antico e fedele seggio della potenza Austriaca.

Spente le speranze dell'Austria nei campi di Rivoli, si ravvivavano
alcun poco, ma per breve tempo, nelle regioni vicine a Mantova. Erasi
Provera accostato all'Adige coll'intento di varcarlo per accorrere
prestamente al sussidio di Mantova. Simulava per ingannare Augereau, che
stava schierato sull'altra riva, ora di assaltar Ronco, ora
Porto-Legnago, perchè il suo pensiero era di passare ad Anghiari, passo
più comodo per certi rilevati, che vi sono sulla sinistra sponda, molto
atti a dar facilità di nascondere i soldati, e le artiglierie. Venendo
poscia più alle strette, aveva mandato le piatte abili a far i ponti
estemporanei sui fiumi, a Nichesola, e pareva, che vi si affaticasse per
passare. Ma finalmente, gittatosi improvvisamente ad Anghiari, e fatto
star indietro con le artiglierìe i Francesi, che dall'opposta riva lo
oppugnavano, vi piantava il ponte e varcava, come abbiam detto, il
giorno tredici di gennajo. I volontari Viennesi venuti sulla destra
sponda, cacciavano i repubblicani da Anghiari. Non così tosto ebbe
Provera effettuato il passo, che, chiamate a se le bande spartite
mandate a Bonavigo, a Ronco, ed a Legnago, marciava velocemente alla
volta di Mantova; perciocchè nella celerità era riposta la vittoria.
Passava per Cerea, Sanguinetto, e Nogara: alloggiava in quest'ultima
terra la notte dei quattordici. Il quindici, continuando a viaggiare
molto per tempo, e prestamente, passato Castellara, compariva in
cospetto di San Giorgio, sobborgo di Mantova. Il seguitavano più che di
passo Guyeux, ed Augereau, e sebbene non potessero giungere il corpo
principale, davano nondimeno addosso al retroguardo, e tutto lo
ridussero, armi, soldati, e munizioni, in potestà loro. Tuttavia era
ancor Provera grosso di più di cinque mila soldati. Ma Buonaparte, con
celerità, unica quasi nelle storie, marciando, arrivava contra di lui la
notte dei quindici, e da ogni parte il circondava. Splendeva il giorno
sedici: Wurmser e Provera assaltavano la Favorita, e Sant'Antonio. Fu
tanto impetuoso r assalto del maresciallo, che Dumas, posto alla guardia
di Sant'Antonio, fu costretto a piegare, lasciando le trincee in mano
dei Tedeschi. Mandava Buonaparte un rinforzo di genti fresche a Dumas,
con le quali potè raffrenare l'impeto del nemico, ma non tanto che
Wurmser non arrivasse sino in cospetto della Favorita: già anzi si
accingeva ad assaltar alle terga i repubblicani, che guardavano quelle
fortificazioni. Ma non era passato con la medesima felicità l'assalto
dato alla fronte della Favorita da Provera, perchè ributtato aspramente
da Serrurier, che stava dentro, non potè far frutto. Wurmser combattuto
validamente da Victor venuto con le genti da Rivoli, temendo di esser
tagliato fuori da Miollis, che poteva uscire da San Giorgio, ed assalito
a mano manca da Massena, si riduceva prontamente in Mantova.

I Francesi liberati dagli assalti di Wurmser, stringevano
viemaggiormente Provera. Percuotevanlo a fronte Serrurier, a stanca
Victor, a destra Miollis, e già tempestando alle spalle Augereau, che
arrivava da Castellara, gli faceva segno, che l'arrendersi era più
sicuro che il combattere. Pure perseverava, volendo, se la malvagità
della fortuna lo sforzava a depor le armi, averle almeno usate da
guerriero franco e valoroso. Finalmente veduto che Victor già gli aveva
tolto i cannoni, e che il reggimento molto bravo dei cavalleggieri di
Erdodi, costretto dalla forza sopravvanzante, si era dato in potestà del
vincitore, chiedeva i patti, e gli otteneva. Fecero conspicua la
vittoria meglio di cinquemila prigionieri, dei quali non poca parte
erano i volontari di Vienna. Furono i gregari condotti in Francia;
ebbero gli ufficiali abilità di tornarsene sotto fede di non militare
contro Francia. Conquistarono in questo fatto i repubblicani, oltre i
prigionieri, venti cannoni, e di carriaggi, munizioni e bagaglio una
quantità notabile. Grave ed importante vittoria, perchè Mantova restava
senza rimedio: tutta l'Italia in balia dei repubblicani; di una parte
erano padroni per la presenza, dell'altra pel terrore.

Combatterono gli Austriaci in tutte le fazioni, che abbiamo raccontate,
con molto valore; nè si può negare, che i disegni dei capitani loro
fossero bene ordinati: ma mancarono dell'effetto; primieramente perchè
per le rivelazioni fatte da chi ne sapeva quanto Alvinzi, essendo
Buonaparte conscio delle intenzioni del nemico, gli fu fatto facile il
disegno della battaglia, secondamente per la incredibile celerità sua, e
de' suoi soldati, che corsero da Verona a Rivole, poi da Rivole a
Mantova, e nell'uno e nell'altro luogo in punto fatale arrivarono. Che
se avessero indugiato poche ore solamente a sopraggiungere a Rivole, era
per loro perduto quel che guadagnarono e se poche ore altresì avessero
soprastato a raggiungere il campo di Mantova, sarebbe Provera entrato
dentro la fortezza. Fu accagionato Provera dello aver troppo presto
varcato l'Adige, la quale accusa non apparirà senza fondamento, se si
avvertirà alla non effettuata congiunzione coi pontifici, ma non
parimente, se si farà considerazione delle altre mosse degl'imperiali
sulle rive dell'Adige superiore. Del resto il suo mandato era di
romoreggiare, e di assaltare sulla sinistra sponda, e di far le viste al
passare sulla destra dopo i sei del mese, ma non di passare
effettualmente, se non quando avesse udito fauste novelle della mossa
d'armi fatta da Alvinzi.

Perdettero gl'imperiali in tutte le descritte battaglie, inclusa quella
di Provera, tra morti, feriti, e prigionieri circa ventimila soldati con
sessanta bocche da fuoco, e ventiquattro bandiere. Tutti i volontari
Viennesi furono o morti, o presi: le bandiere loro ricamate per mano
dell'imperatrice d'Austria, ornavano il trionfo di Buonaparte.
Traversarono la superiore Italia in sembianza di gente cattiva per alla
volta di Francia. Non fu loro fatto scherno, nemmeno dai più
scapestrati. Ammirarono anzi tutti in loro il valore, ammirarono la
carità verso la patria.

Scriveva Buonaparte, essere mancati de' suoi tra morti e feriti
solamente due mila; il che è lontano dalla verità, perchè furono assai
più; e se si noveravano i prigionieri, che però montarono a poca gente,
fu perdita di più di seimila soldati.

In modo tanto misero si terminava il quarto sforzo dell'Austria a
difesa, ed a ricuperazione de' suoi stati Italiani. Se ne fecero grandi
allegrezze in Francia, e nell'Italia suddita a Francia; ne stette
l'Europa attonita, l'Austria spaventata. Ma Buonaparte non era di natura
tale, che volesse lasciare l'opera imperfetta. Per la qual cosa
risolutosi a non dar posa al nemico, se non quando ei fosse giunto in
luoghi del tutto insuperabili, e vedendo anche avere un campo più largo
a cibare i soldati nelle Veneziane pianure, si spingeva oltre
perseguitando le reliquie dei vinti. Occupavano, Massena Vicenza,
Augereau Padova; poi da questi luoghi partendosi si avviavano, il primo
a Bassano, il secondo a Treviso. Riusciva l'impresa molto facilmente ad
Augereau, perchè, eccettuati alcuni incontri di cavallerìa, tutto il
paese veniva senza ostacolo a sua divozione. Treviso stesso l'accoglieva
fra le sue mura. Poi il capitano di Francia più oltre spignendosi,
cacciava gli avversari da tutte le regioni della Piave inferiore. Ma più
verso i monti, le cose andarono più strette per Massena. Quivi Alvinzi,
per gelosia dei passi del Tirolo, aveva alloggiato Mitruski e Bajalitsch
con qualche nervo di gente. Massena, che aveva vinto ben altre battaglie
che queste, dava dentro al ponte di Carpeneto, dove gli Austriaci
volevano far testa, e gli rompeva, per opera massimamente di Menard, non
senza grave perdita di soldati e d'artiglierìe. Vinto Carpeneto, gli fu
agevol cosa vincere ancora Primolano, essendosi gl'imperiali
intieramente ritirati a Feltre, ed ai luoghi più inaccessi della
superiore Piave. Per tal modo fu aperta la strada al generale della
repubblica di comunicare con Joubert, che uscito di Trento aveva rotto
gli Alemanni a San Michele. Non vi fu più allora altro rimedio pei
vinti, che di ritirarsi, come fecero, alle regioni più rotte, e quasi
del tutto chiuse appresso a Bolzano. I soldati dell'imperatore,
abbandonate intieramente le rive della Brenta, e financo le sue
sorgenti, si riposarono nelle invernali stanze, avendo la fronte loro
distesa dai luoghi più alti della riva destra del Lavisio, passando per
le fonti della Piave vicino a Cadore, e per la sinistra di questo fiume
sino alla sua foce. Quivi stavano aspettando ciò, che fossero per
portare con se la stagione migliore, e la fortuna fino allora vittoriosa
dell'arciduca Carlo, che già si vociferava avere ad essere fra breve
capo dell'esercito Italico. I Francesi, signori di Bassano e di Treviso,
attendevano anch'essi, essendo pel sopravvenire della vernata divenuti i
tempi sinistri, dall'un de' lati a riposarsi, dall'altro a ridurre in
potestà loro Mantova, a soggezione il papa.

Buonaparte, conoscendo, che dopo la rotta tanto compiuta degli
Austriaci, era Mantova divenuta sua certa preda, si voltava incontanente
contro il pontefice per condurre a fine con le armi quello che aveva
incominciato col terrore per la rivoluzione di Modena, e delle due
legazioni di Bologna e di Ferrara. Era entrato in Roma uno spavento
grande dopo la sconfitta degl'imperiali; se ne stava dubbio il pontefice
del partito che avesse ad abbracciare, perchè il calare subitamente e
senza che si venisse almeno una volta al ferro, agli accordi, che
sarebbero stati molto ignominiosi, e forse contrari alla sedia
apostolica, gli pareva risoluzione troppo vergognosa dopo le
dimostrazioni fatte; il non acconciarsi col vincitore gli pareva partito
pericolosissimo, perchè vano era lo sperare, che le armi pontificie
potessero resistere a quell'impeto, che aveva prostrato tante volte gli
eserciti potenti ed agguerriti dell'Austria. Pure si deliberava a
mostrar il viso alla fortuna, perchè con un vincitore fantastico forse
la pace non sarebbe stata peggiore dopo, che prima di un combattimento.
Colli dava speranza di poter opporsi con qualche frutto, prendendo i
luoghi, e fortificando gli alloggiamenti. Fors'anche credeva Pio,
siccome quegli che tanto altamente sentiva di Roma, che Buonaparte non
si sarebbe ardito di precipitarla negli estremi. Oltre a tutto questo
non s'ignorava pel pontefice, che quantunque il governo di Francia fosse
divenuto tanto potente per le armi, una debolezza interna il rendeva
vacillante, e questa consisteva nelle credenze cattoliche, che per le
persecuzioni, e per le disgrazie erano ripullulate in Francia; il che
rendeva necessario il venire ad una composizione con Roma. Sapevaselo
Clarke, il quale di ciò scrivendo affermava, avere i Francesi guastato
la loro rivoluzione di religione; di bel nuovo essere divenuti cattolici
romani; forse aver loro bisogno del papa, affinchè i preti secondassero
la rivoluzione politica in Francia.

I consiglieri del Vaticano si prevalevano dell'efficacia di queste
opinioni, e si mettevano al fermo di non voler accettare le condizioni
proposte dal direttorio. Ma a Buonaparte, che ora obbediva al suo
governo, ed ora no, piaceva la guerra col pontefice per amplificazione
di fama, e le dolci parole, che indirizzava ora al cardinal Mattei, ora
al pontefice medesimo, erano piuttosto fraudi che carezze; perciocchè
mentre faceva loro profferte d'accordo, e gli lusingava dicendo, che non
aveva mai approvato il trattato proposto dal direttorio, e ch'ei farebbe
gran cose in favor di Roma, se ella volesse comporsi con Francia,
ordinava che Cacault, ministro di Francia appresso al pontefice, ed
incaricato di negoziare la pace, andasse astutamente temporeggiando per
ingannare, come diceva, la vecchia volpe, parlando del papa, e ciò
facesse insino a tanto che il tempo fosse venuto di prorompere a compire
i disegni concetti: voleva che Ancona fosse, alla pace, data per sempre
alla repubblica; voleva che continuamente si sbigottisse il papale
governo con dare speranze artifiziose agli scontenti di far novità. Nè
migliore era la fede di Cacault nelle sue dimostrazioni amichevoli;
perchè, se gli pareva poco onorevole l'andar a Roma solamente per porvi
una taglia ed obbligare forzatamente il pontefice a far la pace, bene
gli pareva onorevole l'andarvi per cambiarvi ogni cosa, e per atterrarvi
il trono pontificale; e se per volontà del direttorio, e per le
condizioni generali d'Europa ciò era impossibile a farsi, essere di
bisogno, affermava, lasciare per allora la dispregevol Roma, come
diceva, nel suo stato attuale, finchè sicuramente potesse la Francia
voltarla tutta sottosopra; insinuava inoltre, che sarebbe stato
conveniente il creare tre repubbliche dello stato ecclesiastico, delle
quali una fosse di Bologna e Ferrara unite, l'altra di Perugia con la
Romagna, la terza di Roma fino alle spiagge del Mediterraneo: osservava
con questo, che tutto ciò poteva farsi lasciando il papa, capo della
chiesa universale, risedere, come prete, e con la sua corte di preti, e
come pontefice là dove volesse, e nel modo in cui risedeva a Roma
innanzi che alcuna donazione dei Francesi non l'avesse fatto sovrano di
un territorio. Pensava non ostante, che fosse bene per quell'inverno
unire solamente la legazione di Ravenna a quella di Bologna e di
Ferrara, e formare un nuovo stato del Perugino, del ducato d'Urbino e
della Romagna, Roma lasciando, e la sua campagna pestilente a se stesse,
perchè la Francia le potrebbe signoreggiare per via del mare. Persuadeva
oltre a questo Cacault, che la introduzione della libertà, e di buone
repubbliche da Milano fino al regno di Napoli fosse senza dubbio ciò,
che meglio poteva far sicuri gl'interessi della Francia in Italia, e
tener nel dovere, dall'un dei lati il re di Napoli, dall'altro la
potente Alemagna. Il qual disegno non si può negare, che non fosse per
riuscire utile alla Francia di quei tempi; ma quale sincerità fosse
questa verso il duca di Parma, il gran duca di Toscana, ed il papa
medesimo, col quale il direttorio allora negoziava la pace, il mondo lo
potrà vedere. Giudicheranno altresì gli uomini prudenti e giusti, se
tali macchinazioni non solo non autorizzassero, ma ancora non
obbligassero, come a strettissimo dovere il pontefice a fare con le armi
e con le alleanze il peggio che potesse agli autori loro. Se si
considerano poi le scritture in numero quasi infinito, che ogni giorno
si pubblicavano nei paesi conquistati contro il papa e contro le romane
cose, non si potrà in alcun modo dubitare dei pensieri sinistri, che il
generale repubblicano nutriva contro Roma. Anzi procedeva tant'oltre in
questo la sfrenatezza, che sul gran teatro di Milano, a ciò stimolando i
capi francesi che comandavano in questa città, si dava un ballo, in cui
erano sconciamente scherniti il papa ed i cardinali. Costoro adunque,
che con modi parte frodolenti, parte incivili s'ingegnavano d'ingannare
e di distruggere il papa, si recavano poi a male, ch'egli tentasse di
assicurarsi per mezzo di un'alleanza con l'Austria. Una lettera, che il
cardinal Busca, segretario di stato, scriveva al prelato Albani mandato
dal papa a Vienna, ed intrapresa da Buonaparte, dava occasione al
generalissimo di levar romore, e di sputar fuori il veleno che aveva
concetto contro Roma, ancorchè il modo stesso, con cui fu la lettera
intercetta, desse e segno al pontefice del rispetto, che portava il
generale della repubblica alle neutralità, e fondato motivo di correre
all'armi. Erano i dispacci di Roma sotto fede pubblica, e della
neutralità Veneziana affidati ai corrieri di Venezia, che gli portavano
sino ai confini Austriaci. Uno di questi corrieri fu improvvisamente
fatto arrestare alla Mesola il dì dodici gennaio da Buonaparte, e come
fu svaligiato, così gli fu trovata la lettera del cardinale. Favellava
il segretario di stato dei negoziati introdotti a Vienna per concludere
un'alleanza, della condotta del generale Colli, di bande Tedesche da
farsi venire in Romagna, del non aver voluto udire le proposizioni
d'accordo fatte dalla Francia, mentr'egli negoziava con l'Austria.
Quindi sorsero le note di perfidia date da Buonaparte al pontefice, come
se questi il quale si trovava in condizione di guerra con la repubblica
a cagione del rifiuto fatto di sottoscrivere al trattato proposto dal
direttorio, non dovesse cercar rimedi ovunque rinvenire gli potesse.
Bene pare a noi, che fosse sincerità il non voler concludere con
Francia, mentre ei trattava con Austria.

Buonaparte, usando la occasione della lettera intercetta, e liberato dal
timore delle armi Austriache, sdegnosamente dichiarava a Bologna; essere
rotta la tregua col papa, si apparecchiava a fargli guerra. Allegava,
avere il pontefice ricusato l'esecuzione dei capitoli ottavo e nono
della tregua; gridato la crociata contro i Francesi; mandato le sue
genti a minacciar Bologna; intavolato un trattato con l'Austria;
condotto generali e ufficiali Austriaci al suo soldo, ricusato di
rispondere alle proposizioni di Cacault. Delle quali cose si può dire,
che se Buonaparte pretendeva che il pontefice fosse in condizione ostile
contro i Francesi, aveva ogni ragione, ed anche aveva ragione di correre
all'armi contro il pontefice, giacchè il pontefice se ne stava armato
contro Francia. Ma accusarlo di non aver mandato ad esecuzione certi
capitoli della tregua, non può esser altro, se non una seduzione
d'intelletto, o un abuso di forza; perchè quei capitoli in ciò
consistevano, che il pontefice desse milioni di denari, e vettovaglie ai
repubblicani. Ora il trattato proposto, o per meglio dire, imposto dal
direttorio al pontefice, non essendo stato accettato, non si sa
comprendere, come ei dovesse somministrar mezzi al suo nemico di nuocere
a se medesimo. Delle altre accuse date a Pio questo si può affermare,
che poichè l'immoderanza del direttorio avea fatto la pace impossibile,
e la guerra inevitabile, non solo poteva, ma doveva usare ogni modo per
restare assicurato delle cose contro la prepotenza altrui.

Intanto Buonaparte intendeva alle sue preparazioni: circa venti mila
soldati stavano pronti a correre contro il papa: e perchè Italiani
ferissero Italiani, e fra tante calamità non mancasse la guerra civile,
erano fra i buonapartiani molti soldati Italiani delle due repubbliche
Transpadana, e Cispadana. Buonaparte richiamava da Roma Cacault: il che
dimostra quale libertà fosse in un governo, in cui un generale comandava
agli ambasciadori. Erano nell'oste destinata a far la guerra al papa
cinque legioni di fanti Francesi, due di cavalli, tre battaglioni di
fanti Lombardi, altrettanti di Cispadani con pochi cavalleggieri d'ambe
le repubbliche. Comparivano inoltre due compagnie di fanti Polacchi
raccolte di disertori, e prigionieri Austriaci: questo fu il primo
principio di quella legione polacca, che condotta da Dombrowsky si
acquistò poscia nome nelle guerre Italiche. Adunava il generalissimo
tutte queste genti in Bologna; ne faceva la rassegna sulla piazza della
Montagnola, esortandole alla guerra. Comandava, al cospetto suo
armeggiassero. Fatta la rassegna, le spingeva oltre contro lo stato
ecclesiastico, partite in tre schiere, alle quali aveva preposto Victor,
testè fatto chiaro per la vittoria della Favorita. Guidava la prima
Lannes, la seconda Fiorella, la terza La-Salcette. Ordinavasi una banda
di corridori, e feritori alla leggiera, che composta di Lombardi aveva,
sotto il colonnello Robillard, carico di sopravvedere il paese, e
d'ingaggiare le prime battaglie. Marciavano il dì primo febbrajo;
occupata facilmente Imola, si avviavano alla volta di Faenza per
combattere i pontificj, che stavano accampati sulle rive del Senio.
Tenevano Lannes e Fiorella la strada maestra per a Castelbolognese;
La-Salcette i colli a destra. L'intento loro era di assaltar di fronte
il nemico; e nel tempo medesimo, esplorando i luoghi sul fiume,
riuscirgli alle spalle. Ma siccome Buonaparte più temeva i popoli, che i
soldati, così mandava fuori un bando parte amichevole, parte minaccioso,
col quale dall'un canto annunziava alle terre pacifiche pace ed
amicizia, dall'altro alle ostili rigore e vendetta.

Prima però di raccontar la guerra pontificia, è d'uopo, l'ordine della
nostra narrazione seguitando, che per noi si scriva, come e quando
Mantova se ne venisse in potere dei Francesi. L'infelice battaglia della
Favorita aveva persuaso a Wursmer, che per la carestia dei viveri la
dedizione era inevitabile. Ciò non ostante quel suo invitto animo non
ancora si sgomentava, deliberato a patire qualunque estremità prima di
arrendersi. Eppure le cose sue erano ridotte in angustissimo luogo: il
presidio scemato per morti frequenti, infievolito da febbri
mortalissime, gli ospedali, le case tutte piene di soldati moribondi,
chi non inabilitato dalla malattia, inabilitato dalla disperazione;
l'ultima fame già tormentava, oggimai erano consumati tutti gli
alimenti, gl'infermi si moltiplicavano ogni momento, mancavano per loro
i rimedi. A tale era giunta la penuria della piazza, che un uovo vi si
vendeva uno scudo, un pollo quattro, e non se ne trovava; solo pane era
di saggina, sola carne la cavallina, fresca e poca pei ricchi, salata e
poca pei poveri. S'appiccavano i morbi dai soldati ai cittadini: era in
ogni luogo uno squallore, un fetore, una miseria, che male si potrebbe
con le parole descrivere. A tale condizione era ridotta la sede dei
Gonzaga, la patria di Giulio Romano, perchè Francesi e Tedeschi volevano
avere in mano loro quel freno da tener in bocca agl'Italiani. Ecco
intanto arrivare le acerbe novelle a Wurmser, essere state predate sul
lago dal capitano Sibilla trentadue barche cariche di vettovaglie, che
Alvinzi, quando era in possessione delle rive, aveva inviato in soccorso
della travagliata Mantova. Questo accidente, che toglieva al capitano
dell'Austria la speranza, con la quale si sostentava nell'estremità
della fame, il fece accorto, che gli era oggimai necessità di mandar a
prendere accordo coi Francesi, poichè certamente il poteva fare senza
macchia dell'onor suo. Mandò dunque dicendo a Serrurier, che darebbe la
piazza, purchè la guarnigione uscisse libera con armi, bagagli, suono di
tamburi, bandiere al vento, tregua di un mese in Italia. Non volle il
generale repubblicano consentire a queste domande, parendogli troppo
alte; pure finalmente si convenne tra Wurmser e Serrurier in questa
sentenza: darebbe il maresciallo la città, la fortezza e la cittadella
ai Francesi; uscirebbe il presidio onoratamente secondo gli usi di
guerra, deporrebbe le armi fuori della barriera; restasse prigioniero
fino agli scambi; uscisse libero Wurmser, e con lui liberi i suoi
aiutanti, ducento soldati a cavallo, cinquecento altre persone a sua
elezione; solo contro la Francia per tre mesi non militassero; gissene
securamente il presidio a Gorizia per Legnago, Padova e Treviso;
curassersi umanamente i malati ed i feriti; fosse data venia a ciascuno
delle cose fatte, e niun Mantovano potesse esser ricerco, nè molestato
per opinioni o per fatti a favor dell'imperatore, condizioni onorate
conformi all'onorata difesa.

Usciva Wurmser circondato da' suoi liberi soldati: ammiravano in lui la
fortezza, e la volontà egregia con un corso di fortuna troppo
indegnamente contraria. Debbonsi lodare i vincitori, che con ogni più
cortese dimostrazione il vecchio, prode, ed infelice guerriero
onorarono. Buonaparte, che poco prima della dedizione era presente al
campo, se n'era andato, o per modestia, o per superbia, a Bologna: ma
non omise, affetto raro in lui, solito a deprimere gli avversarj, di
esaltare il guerriero Austriaco, scrivendo al direttorio, avere con
intento proprio voluto dimostrare la francese generosità verso il
vecchio Wurmser, generale di settant'anni, segno d'avversa fortuna,
d'animo invitto: avere Wurmser, perduto nella battaglia di Bassano
l'esercito, concetto il pensiero di ricoverarsi in Mantova lontana a
cinque giorni, passato l'Adige, prostrato i repubblicani a Cerea,
traversato la Molinella, guadagnato la piazza; essere quinci più volte
sortito, sempre infelicemente, sempre valorosamente, sortito essere con
soldati consunti da malattie pestilenti: tale essere stato Wurmser: pure
sapere, non avere a mancar uomini, soliti a perseguitare cui la fortuna
perseguita, che incolperebbero l'incolpabile Wurmser. Quest'erano le
generose voci di Buonaparte rispetto a Wurmser vecchio, e valoroso.

Entravano i Francesi nella desolata terra. Pietosi miravano nelle case
arse o diroccate volti pallidi e sparuti; argomentavano qual fosse stata
la costanza e la pazienza dei difensori. Trovavano centoventisei cannoni
di sedici libbre di palla, centoquindici di quindici, con altri pezzi
minori. Si rallegravano massimamente al vedere settantadue bocche da
breccia conquistate dagli Austriaci al tempo, in cui per l'arrivo di
Wurmser fu allargato l'assedio; s'aggiunse alla presa artiglierìa una
fiorita archibuserìa: acquisto prezioso specialmente fu quello di
settantadue piatte ad uso di far ponti estemporanei, le quali giunte a
quelle che già avevano i repubblicani, montarono al numero di
centotrenta, suppellettile capace a passare qualunque più grosso fiume.
Così Mantova combattuta dalla forza e dalla fame, venne in potestà della
repubblica, e per questo accidente cambiossi in Italia la servitù
Tedesca in servitù Francese.

Ora è tempo di ritornare ai travagli che erano in Roma. L'esercito
pontificio si era, come abbiam narrato più sopra, accampato sulla destra
del Senio, pronto a difendersi, non ad offendere. Corre il Senio
precipitandosi dagli Apennini, a fronte di Faenza, e va a metter foce
nel destro ramo del Po, che chiamano col nome di Po Primaro. Avevano i
soldati del pontefice, che ascendevano al numero di sei in settemila
fanti, e cinquecento cavalli, munito il ponte del Senio sopra e sotto
con buoni ridotti, e con quattordici pezzi di artiglieria. Un altro
pezzo assicurava il ponte medesimo, che guarda quasi per diritto la
strada di Faenza. Oltre a ciò avevano cavato un fosso a sinistra del
ponte, che oltre il medesimo si sprolungava, empiendolo di feritori alla
leggiera, affinchè bersagliassero coloro, che primi si fossero attentati
di passare. Avevano, cavando il fosso, alzato sulla sua sponda un
ciglione di terra verso il fiume, che a guisa di parapetto gli
preservava dalle ferite. La cavalleria alloggiava dietro i ridotti per
perseguitar l'inimico oltre il ponte, se fosse rotto, o far sicura la
ritirata dei compagni, se fossero vinti. Il generale di Francia, come
prima giunse ad un quarto di miglia da Castelbolognese, arrestava il
passo a Lannes ed a Fiorella, e mandava avanti Junot con un buon
reggimento di cavalleria ad ordinarsi in battaglia a sinistra della
strada vicino al ponte, ma oltre il tiro dell'artiglierie pontificie.
Robillard schierava, non fitti, ma larghi duecento feritori alla
leggiera lungo il fiume sulla riva sinistra. Voleva Victor, che costoro
facessero opera di passare a qualche agevole guado, poichè pei tempi
secchi era il fiume guadoso in molti luoghi. Non così tosto si
affacciarono al fiume, che pioveva loro addosso una tempesta di palle;
già piegavano; ma incuorati dai capi, erano tutti soldati di Lombardia,
tornavano al cimento, e non solamente sostenevano quel duro bersaglio,
ma cacciatisi nel fiume, che correva molto rapido, il passarono. Del
quale ardimento sbigottiti i soldati del papa, abbandonavano il fosso
per ricoverarsi nei ridotti; al che tanto più volentieri ne vennero,
quanto più Victor, accortosi del fatto, e non volendo lasciar soli al
pericolo i primi feritori, aveva ordinato alla quinta dei leggieri, che
varcasse ancor essa. Ma i pontificj, siccome il fosso era stato scavato
per diritto, e perpendicolarmente ai ridotti, nè l'avevano munito con le
necessarie traverse, si trovavano esposti a tutto il bersaglio dei
feritori nemici; il che gli fece disordinare, e sbigottire vieppiù. In
questo punto la cavalleria del papa, mossa da uno spavento repentino, si
metteva in fuga. Victor, conosciuto che quello era il tempo buono per
vincere, mandava a dar la carica al ponte due compagnie di Lombardi, due
di Polacchi. Non contrastarono più lungamente le truppe pontificali il
passo, e si ritirarono con grave disordine, e precipitosamente a Faenza.
Non poterono tostamente seguitarle i repubblicani per la difficoltà
delle strade. Quattordici cannoni vennero in poter dei vincitori.
Scrisse Buonaparte, avere ucciso in questo fatto quattrocento pontificj,
presone mila. Ma mancarono solamente tra morti e feriti circa trecento
cinquanta, e alcuni più di prigionieri. Perdettero i repubblicani circa
settanta soldati tra morti e feriti. Morì con dolore di tutti un
capitano Fokalla, giovane Polacco di grande aspettazione. Noverossi fra
i feriti Lahoz, colonnello dei Lombardi. Narrò il generale repubblicano,
non senza scherno, che fra gli uccisi si noverarono preti, che quando
ardeva la battaglia, avevano animato i soldati del pontefice a
combattere. Bene sarebbe stato meglio, che i preti non si fossero
mescolati fra le armi, ma certo questa divozione loro verso Roma, e
verso il loro signore, non era atto da essere beffato da nissuno, e
manco da colui, che non contento al combattere con le armi, combatteva
ancora con le instigazioni, per far levare contro i propri governi e chi
aveva inclinazione a tumultuare, e chi non l'aveva. Affermano alcuni
storici, avere i pontificj subitamente perduto la battaglia del Senio
per la inaspettata ribellione di un reggimento Corso ai soldi del
pontefice. Il quale accidente, come troppo grave, noi non saremo nè per
affermare, nè per negare, non avendone pruove sufficienti.

Superato il Senio, s'appresentavano i repubblicani alle porte di Faenza,
le quali atterravano coi cannoni, ed entrarono nella terra abbandonata
dal presidio pontificio. Fu notabile in Faenza, città nobile e ricca, la
moderazione del vincitore; conservò intatte ed inviolate le proprietà e
le persone; anzi Buonaparte, fatti venire a se i preti ed i frati, gli
confortava a star di buona voglia, dimostrando volere, che da tutti la
religione si rispettasse, ed i suoi ministri si beneficassero. Davansi
facilmente, discorrendo i Francesi per tutto il paese come un folgore,
Forlì, Cesena, Rimini, Pesaro, Fano, Sinigaglia, quantunque il passo di
quest'ultima fosse munito di buoni difensori. Si era Colli tirato
indietro fino ad Ancona, sperando di poter quivi fare qualche resistenza
sì per la cittadella, e sì per un forte alloggiamento munito di trincee,
che aveva fatto sopra un monte chiamato nel paese la Montagnola, e che
sta a sopracapo della città. Prevedendo intanto il pericolo della Casa
di Loreto, intorno alla quale non ignorava i pensieri rapaci manifestati
già fin da principio del novantasei dal direttorio, aveva spacciatamente
comandato, che posti sui carri gli arredi, e le reliquie più preziose,
s'indirizzassero alla volta di Roma. Stava Colli accampato sulla
Montagnola con cinque mila soldati, e sette pezzi di buone artiglierie.
Ordinava Victor agl'Italiani, ed ai Polacchi, andassero all'assalto: le
genti grosse, girando a destra, facevano sembianza di voler riuscire
alle spalle dei pontificj. Fu debole la difesa; perchè i soldati di
Colli spaventati dalla rotta precedente si ritirarono in gran fretta:
appena Colli fu a tempo di vuotare Ancona, e la cittadella. Se ne
impadronivano i repubblicani. Il generale della chiesa, come prima potè
raccorre i soldati disordinati, andava a porre il campo tra Foligno e
Spoleto. La Marca, tutto il ducato d'Urbino, eccettuata la metropoli, la
più gran parte dell'Umbria, venivano sotto l'obbedienza della
repubblica. Espilavasi Loreto. La statua della madonna, con alcuni altri
capi più singolari trascelti dai commissari Monge, Villetard, e Moscati,
si avviavano alla volta di Parigi. Del resto si mostrava assai
continente Buonaparte, minacciando morte ai soldati che facessero sacco.
Anzi sapendo quanta efficacia abbia a legare gli animi degli uomini
l'umanità, usava un atto molto pietoso verso i preti di Francia
fuorusciti, che nello stato Romano si erano ricoverati: comandava,
vivessero sicuri, dessero loro i conventi il vitto, e quindici lire al
mese pel vestito, risoluzione degna di grandissima commendazione.
Piantava Victor il suo principale alloggiamento a Foligno.

Andando tanto impetuosamente in precipizio lo stato pontificio, un alto
terrore assaliva Roma. Rammentavano i tempi antichi sotto Attila, i
moderni sotto Borbone. Già pareva ai Romani, che quel primo seggio della
cristianità dovesse andare a sacco ed a fuoco, per opera di coloro che
dai pulpiti, e dai più secreti luoghi erano stati, quai barbari,
rappresentati. Nè il romore che si udiva continuo, nè lo scompiglio che
si vedeva, erano fatti per riconfortare gli spiriti. L'erario, le
suppellettili preziose, le lauretane ricchezze si avviavano a gran
pressa a Terracina. Nè i ricchi se ne stavano, perchè ancor essi
incamminavano le suppellettili più nobili e più care, e così le persone
al medesimo viaggio. I religiosi, sì secolari che regolari, erano presi
di spavento; ne erano piene le strade; chi verso Terracina, chi verso
Firenze, chi alle montagne si ritirava. In mezzo a sì grave precipizio,
uscivano, ad ora ad ora, come suol accadere in simili casi, voci più
spaventose ancora, che già i nemici fossero alle porte, e chi diceva di
avergli uditi, e chi di avergli veduti. Raddoppiavansi le grida, il
terrore, la confusione, la fuga: pareva ad ognuno, che già spenta fosse
ogni salute, che già Roma, l'antica madre, rovinasse. S'aggiungeva, che
il papa medesimo s'apprestava a partir per Terracina; il che era agli
occhi dei popoli spaventati segno d'eccidio imminente, presagio che Dio
già abbandonasse, e già portasse altrove quella veneranda sede di Pietro
apostolo.

In caso tanto lagrimevole e spaventoso, potendo i Francesi a volontà
loro correre per tutto lo stato ecclesiastico, non era più luogo ad
altra deliberazione, se non di piegarsi a quella necessità, che o sdegno
di Dio, o malvagità degli uomini aveva apprestato. Si mostrava costante
il pontefice nel non voler consentire a quelle condizioni, che nel
modello del trattato imposto dal direttorio erano a lui parute contrarie
alle dottrine della sedia apostolica ed alle consuetudini della chiesa;
nè mai volle scemare, o a se od agli oracoli suoi, con pusillanimi e
disonorevoli ritrattazioni quella fede, e quella dignità che pretendeva
a tutte le cose sue, e che erano il fondamento principale della
grandezza della Romana chiesa. Così in quest'ultimo urto di fortuna
fortemente resisteva. Quanto agl'interessi temporali, preponendo il
titolo della salvezza di Roma a qualunque altro rispetto, si preservasse
con opportune concessioni, sclamava, la città, alla concordia con
Buonaparte si provvedesse. Aveva sempre il generale della repubblica
veduto molto volentieri il cardinale Mattei: parve mediatore opportuno a
piegare lo sdegno del vincitore. Scrivessegli, deliberarono,
richiedendolo della pace, e del trattare umanamente Roma desolata.
Spacciarono anche incontanente a Napoli, a Parma, al ministro Azara,
perchè intercedessero. Facevano i pregati intercessori l'ufficio; furono
uditi benignamente; soprastava la risposta al cardinale. Cresceva
tuttavia il pericolo, cresceva il terrore. Destinava il pontefice
quattro legati al generale, il cardinale Mattei, monsignor Galoppi, il
duca Luigi Braschi, il marchese Camillo Massimi; concludessero ad ogni
modo la pace, salva però la religione, e la sedia apostolica.
Incontravano per viaggio il corriero portatore delle lettere di
Buonaparte al cardinale: erano molto benigne, recatrici di tregua,
promettitrici d'accordo, questa fu la prima consolazione di Roma. Avute
le novelle, viaggiavano più confidentemente verso Tolentino, dove
Buonaparte aveva le sue stanze. S'incontravano al terminarsi della via
Flaminia coll'antiguardo repubblicano, in cui erano e Francesi ed
Italiani. Maravigliavansi i repubblicani al vedere quelle vecchie fogge
d'abiti e di carrozze, che per loro erano nuove, e se ne muovevano a
riso. Arrivavano i legati a Tolentino: accolti con dimostrazioni cortesi
dal generale, si restringevano tostamente con lui a negoziare in una
faccenda, che oggimai non aveva più in se difficoltà d'importanza,
perchè nè Buonaparte voleva toccare lo spirituale, nè il papa aveva più,
pel terrore e per l'estremità del caso, arbitrio nel temporale, essendo
già posto tutto in balìa del vincitore. Sospese intanto per volontà del
generalissimo le offese, visitavano Victor e Lannes, prima i campi del
Trasimeno, poi le grandezze di Roma. Gli guardava curiosamente il
popolo; gli accoglieva molto umanamente il pontefice.

Si concludeva il giorno diecinove febbrajo a Tolentino il trattato di
pace fra il papa, e la repubblica di Francia. Si obbligava il pontefice
a recedere da qualunque lega segreta o palese contro la repubblica; a
non dar soccorsi nè d'armi, nè di soldati, nè di viveri, nè di denaro,
nè di navi a chi nemico ne fosse; a licenziare i reggimenti nuovi, a
serrare i porti ai nemici di Francia, ad aprirgli ai Francesi; al cedere
alla Francia Avignone, il Contado, e le dipendenze; al cedere ugualmente
le legazioni di Bologna e di Ferrara, con ciò però che non vi si
facessero novità pregiudiciali alla religione cattolica; al consentire,
che la città, la cittadella, ed il territorio d'Ancona sino alla pace si
depositassero ia mano della repubblica. Oltre a questo si obbligava il
papa a pagare fra un mese ai Francesi quindici milioni di tornesi, dieci
in contanti, cinque in diamanti, fra due mesi altrettanti, parte pure in
pecunia numerata, parte in diamanti. Consentiva inoltre a somministrare
ottocento cavalli, bestie da tiro altrettante, buoi, bufali, ed altri
animali dello stato della chiesa; a dare i manoscritti, i quadri, le
statue pattuite nel trattato di Bologna; a disappruovare l'uccisione di
Basseville, ed al pagare per ristoro dei danni alla famiglia dell'ucciso
trecentomila tornesi; a liberare i prigionieri per cause di stato; a
restituire ai Francesi la scuola delle arti in Roma: volle finalmente il
vincitore, e consentiva il papa, che il trattato fosse obbligatorio per
lui, e pei successori nella cattedra di San Pietro per sempre.

Così finiva la Romana guerra. Nei capitoli della pace si vede, che se il
papa restò di sotto per denari e per territorj, furono vantaggiate le
condizioni attinenti alle materie religiose; perchè furono cassi dal
trattato i capitoli delle disdette, delle rivocazioni, e delle
ritrattazioni, che il direttorio aveva voluto imporre al pontefice, e
che erano stati la cagione del rifiuto e della guerra. Intanto, per
pagar la taglia, si richiedevano a Roma gli ori e gli argenti, sì dei
religiosi che dei laici, e vi si facevano accatti rovinosi.

Il generale invitto, domati i grandi, volle far mostra di rispettare ed
onorare i piccoli, o fosse in lui nuova spezie d'ambizione, o qualche
radice di affetto buono. Pure riuscì la cosa troppo magnifica per non
esser perniziosa tentazione ai modesti. Mandò, trovandosi agli
alloggiamenti di Pesaro addì sette febbraio, Monge a certificare la
repubblica di San Marino della fratellanza ed amicizia della repubblica
francese. Andò Monge sulla cima del monte Titano. Introdotto in cospetto
dei padri, disse enfaticamente parlando, dappoichè Atene, Tebe, Roma e
Firenze avevano perduto la libertà, quasi tutta l'Europa essere venuta
in servitù; solamente in San Marino essersi ricoverata la libertà, ma
pur finalmente il popolo francese, del proprio servaggio vergognandosi,
essersi vendicato in libertà: l'Europa, posti in non cale i propri
interessi, posti in non cale gl'interessi del genere umano, essere corsa
all'armi contro di lui; la civil guerra avere aiutato la forestiera;
pure essersi avventato lui alle frontiere, avere debellato i suoi
nemici: avere trionfato: venuti i suoi eserciti in Italia, avervi vinto
quattro eserciti Austriaci, recatovi la libertà, acquistatovi gloria
immortale quasi fin sotto agli occhi della Sanmarinese repubblica; avere
la repubblica di Francia, abborrente dal sangue, offerto pace, ma averla
anche offerta indarno; perseguitare pertanto i suoi nemici, passare
presso a San Marino per perseguitarli, ma vivessero sicuri, che Francia
era amica a San Marino. A questo passo veniva Monge offerendo alla
repubblica da parte del generalissimo territorj di stati vicini. Troppo
squisito e magnifico parlare, e troppo inconveniente offerta era questa
a quegli uomini semplici ed ammisurati; nè so perchè Monge, che uomo
temperato era anch'egli, la facesse. Il torre e l'accettare, erano
ugualmente brutti e pericolosi per una repubblica, che era vissa sì
lunga età innocente, e pura da quel d'altrui. L'ingiustizia e la rapina
erano cose ignote per lei. Buonaparte venne poscia in sull'offerire egli
stesso: darebbe quattro cannoni, darebbe fromenti; riceverebbe in sua
protezione San Marino, e farebbe portar rispetto ovunque e quandunque a'
suoi cittadini.

Rispose il consiglio, accetterebbe i cannoni volentieri, accetterebbe
anche i fromenti, ma pagandoli; dei territorj contento agli antichi, non
volerne nuovi: solo pregare qualche maggior larghezza di commercio, e di
ciò richiedere l'eroe invincibile. Il seguito fu, che i cannoni non
furono dati, e che non si parlò più di San Marino; ciò successe molto
prosperamente per lui. Continuò nella solita quiete e libertà; continuò
a rispettare i diritti degli uomini senza vantargli, il che è meglio che
il vantargli senza rispettargli; continuarono dall'altra parte intorno
al felice monte gli strepiti, e la licenza dei popoli e dei soldati.

Rimoveva Buonaparte appoco appoco le sue genti dallo stato
ecclesiastico; poscia si conduceva a Bologna intento a nuove imprese,
perchè già l'Austria un'altra volta ingrossava.


FINE DEL TOMO II.




INDICE DEL PRESENTE VOLUME


  1796

  Pensieri di Buonaparte                               _pag._   6
  Lettere che gli scrive il direttorio                          7
  Carletti scambiato e perchè                                   8
  Neri Corsini va in sua vece                                   9
  Pretesti contro Genova                                        9
  Cosa scrive al suo senato Buonaparte                         10
  Comandamenti del direttorio                                  12
  Pretesti contro Venezia                                      13
  Verona taglieggiata e perchè                                 13
  Pretesti contro al papa e il re di Napoli                    14
  Contro Parma e Modena                                        15
  Esortazioni di Lallemand                                     16
  Spoglio degli oggetti di belle arti                          16
  Oriani astronomo                                             18
  Marchesi eunuco                                              18
  Trepidazione nella corte di Parma                            19
  Fa tregua coi Francesi e a quali patti                       20
  Quadro del San Gerolamo del Correggio                        20
  Il duca fa fondere i suoi argenti                            20
  Il duca di Modena si ritira a Venezia                        21
  San Romano chiede in suo nome la pace e come la ottiene      21
  Nuovo governo in Lombardia da chi composto                   22
  La Lombardia come aggravata                                  22
  Conte di Gambarana                                           26
  Monti di pietà spogliati e sdegno che ne sorge               27
  Moto in Binasco                                              28
  Ed in Pavia                                                  29
  Pericolo del generale Haquin e come salvato                  30
  L'arcivescovo Visconti a Pavia                               33
  Binasco arso                                                 33
  Parole del Visconti ai Pavesi                                34
  Pavia saccheggiata                                           35
  Generosità di alcuni soldati                                 38
  L'università salvata                                         39
  Spallanzani come rispettato                                  39
  Rasori eletto professore                                     41
  Buonaparte perseguita Beaulieu                               41
  Tempesta contro la repubblica Veneta                         41
  Niccolò Foscarini provveditore di terraferma                 42
  Rocco San Fermo lo accompagna                                43
  Buonaparte inganna Beaulieu                                  44
  Occupa Brescia e come si giustifica                          45
  Beaulieu occupa Peschiera                                    46
  Buonaparte sforza il passo del Mincio a Borghetto            47
  Il generale Gardanne                                         48
  Augereau prende Peschiera                                    49
  Beaulieu si ritira verso il Tirolo                           49
  Odio di Buonaparte contro Venezia                            50
  Sue minacce e romori                                         51
  Foscarini va a trovarlo                                      51
  Cosa scrivesse Buonaparte al direttorio                      54
  Viltà di Niccolò Foscarini                                   58
  Alessandro Ottolini podestà di Bergamo                       58
  Uomini illustri infamati dai Francesi                        59
  Terrore in Verona                                            60
  Occupata dai Francesi                                        60
  Castello di Milano si arrende                                61
  Caprara, Malvasia e Pistorini mandati da Bologna
    a Buonaparte                                               63
  I Francesi entrano in Bologna                                64
  Cardinal Vincenti legato                                     64
  Licenziato da Buonaparte                                     65
  Castel Bolognese restituito a Bologna                        65
  Giuramento dei Bolognesi                                     65
  Contribuzioni                                                66
  Monti di Pietà derubati                                      67
  Cardinal Pignatelli legato di Ferrara                        67
  Sollevazione di Lugo                                         67
  Barone Cappelletti s'interpone per lui                       68
  Lugo saccheggiato                                            69
  Moto nei feudi imperiali di Genova                           70
  Spavento in Roma                                             70
  Azara e Gnudi mandati dal papa a Buonaparte                  71
  Tregua col papa e a quali condizioni                         71
  Breve del pontefice in favore del governo Francese           74
  Nessuno effetto di esso                                      75
  L'abate Pieracchi mandato dal papa a Parigi                  76
  Come fossero udite in Napoli le vittorie di Buonaparte       77
  Lettera del re ai vescovi                                    78
  Sua cerimonia all'altare                                     79
  Manda a Buonaparte il principe Belmonte Pignatelli           80
  Conclude una tregua                                          81
  Abbandona il papa                                            81
  Persone mandate a spogliare l'Italia di oggetti di
    belle arti                                                 82
  Disegno di Buonaparte contro la Toscana                      82
  Manfredini e Corsini mandati dal gran duca a Buonaparte      83
  Murat conduce i Francesi a Livorno                           84
  Vi arriva Buonaparte                                         85
  Violenze in Livorno                                          85
  Spannocchi arrestato                                         85
  Cavaliere Angioi, viltà di Buonaparte verso di lui           86
  Buonaparte s'impossessa di Massa e Carrara                   88
  Il cavaliere Azara favorevole ai Francesi                    88
  L'imperatore manda Wurmser in Italia                         90
  Come Wurmser disponesse l'esercito                           90
  Imprevvidenza di Buonaparte                                  93
  Ritirata di Massena                                          93
  Valore di Guyeux                                             94
  I Tedeschi occupano Brescia                                  94
  Quosnadowich battuto                                         97
  Wurmser prende Verona ed entra in Mantova                    97
  Si avvia a Goito                                             98
  Viltà del generale Valette                                   98
  Buonaparte avvilito e confortato da Augereau                 98
  Generale Pigeon battuto da Ocskay                           100
  Ocskay battuto                                              100
  Generale Liptay battuto a Castiglione                       101
  Fatto curioso di Lonato                                     105
  Battaglia di Castiglione                                    108
  Wurmser si ritira verso il Tirolo                           111
  I Francesi entrano per forza in Verona                      113
  Castello di Calliano preso dai Francesi                     114
  Generale Dammartin                                          114
  I Francesi prendono Trento                                  115
  Nuovi disegni di Wurmser                                    116
  È battuto da Augereau e Massena                             118
  Si chiude in Mantova                                        119
  Descrizione di questa fortezza                              119
  Carestia nella fortezza                                     125
  Battaglia della Favorita                                    125
  E di San Giorgio                                            126
  Preso da Massena                                            127
  Cose della Corsica                                          128
  Colonnello Bonelli                                          129
  Sapey                                                       129
  Gentili, Casalta e Cervoni                                  129
  Miot ministro di Francia a Firenze                          130
  Sue parole contro gl'Italiani                               131
  Nelson prende l'isola d'Elba                                132
  E la Capraja                                                133
  Bonelli va in Corsica                                       133
  Casalta prende Bastia                                       134
  Gentili prende San Fiorenzo                                 135
  Gli Inglesi scacciati dalla Corsica, dall'Elba e
    dalla Capraja                                             136
  Nuovi pensieri politici negl'Italiani                       138
  Lega nera                                                   141
  Reggio si solleva                                           147
  Paradisi e Re mandati a Milano                              147
  Manifesto di Buonaparte contro il duca di Modena            148
  Soldati Francesi in Modena                                  149
  Cose di Bologna                                             149
  Suoi comizj                                                 150
  Aldini presidente                                           150
  Unione dell'Emilia                                          153
  I Reggiani rompono gli Austriaci                            153
  Il papa ricusa la pace                                      154
  Chiede soccorso ai principi                                 155
  Pace tra Napoli e Francia                                   156
  E tra Francia e Parma                                       158
  Morte di Vittorio Amedeo III                                158
  Gli succede Carlo Emanuele IV                               159
  Fa Priocca suo ministro                                     161
  Manda il conte Balbo a Parigi                               161
  Cose di Genova                                              163
  Manda Francesco Cattaneo a Buonaparte                       163
  E Vincenzo Spinola a Parigi                                 164
  Insolenza di Nelson                                         164
  Convenzione tra Genova e Francia                            165
  Clarke mandato dal direttorio in Italia                     167
  Che gli dicesse Buonaparte                                  168
  Pensieri ostili di Buonaparte contro Venezia                169
  Proposte di Verinac a Federico Foscari                      171
  Lallemand propone lega tra Venezia e Francia                173
  Ajutato da Francesco Battaglia                              175
  Deliberazioni tra i Savj                                    176
  Risposta del senato                                         181
  La Prussia propone di allearsi con Venezia                  184
  Ricusata per colpa dei Savj e degl'Inquisitori              187
  Repubblicani e imperiali devastano lo stato Veneto          187
  Schiera di Bernadotte perchè chiamata aristocratica         189
  Lamenti del senato a Vienna                                 189
  Altri del Querini a Parigi                                  191
  Strana pretesa di Rewbel                                    195
  Francesi e Tedeschi come amati dai Veneziani                197
  Offerta della provincia Bergamasca al senato                198
  Dopo le minacce di Buonaparte il senato provvede
    alla difesa                                               199
  Giacomo Nani provveditore                                   200
  Tommaso Condulmer                                           200
  Accusa di Pietro Daru contro Venezia ribattuta              201
  Principe di Nassau perchè non condotto agli stipendi
    di Venezia                                                202
  Venezia si scusa col governo Francese                       203
  Procedere del Lallemand a Venezia                           204
  Calunnia la repubblica presso il direttorio e la
    giustifica presso Buonaparte                              206
  Negoziati inutili di pace                                   208
  Buonaparte ordina la repubblica Cispadana                   210
  Suo detto sugli umori che erano nella medesima              211
  Deputati Lombardi a Reggio                                  212
  Facci presidente                                            213
  Fava da Bologna                                             214
  Buonaparte si compiace del loro entusiasmo e perchè         214
  Lettera scrittagli dal congresso Cispadano                  215
  Sua risposta                                                215
  Moto di libertà in Milano, come represso                    217
  Squallore dei soldati in Italia                             217
  Ladronecci nefandi dei provveditori                         218
  Il maresciallo Berwick gli faceva impiccare                 218
  Lamenti di Buonaparte di non poterlo fare                   218
  Abbondanzieri onesti chi fossero                            219
  Haller, ladro insigne                                       219
  Compagnìa Flachat ancor peggiore                            220
  Sferza il Sommariva                                         222
  Tela data in Cremona e rubata dai provveditori              223
  Buonaparte gli fa processare inutilmente                    224
  Sue minacce all'imperatore Francesco                        225
  Costanza di Wurmser in Mantova                              226
  L'Austria si spedisce a nuova guerra                        226
  Manda Alvinzi                                               227
  Veiroter                                                    227
  Disposizioni di Buonaparte                                  228
  I Francesi vincono a San Michele                            229
  Perdenti a Segonzano abbandonano Trento                     230
  Combattimenti a Calliano                                    231
  Ed a Bezeno                                                 232
  Tardità di Davidowich                                       233
  Celerità di Buonaparte                                      235
  Lanusse ferito e prigioniero                                236
  Buonaparte si ritira verso Verona                           237
  Massena ed Augereau battono gli Austriaci, ma con
    poco frutto                                               238
  Launay e Dupuis feriti                                      240
  Abbattimento di Buonaparte                                  240
  Tardità di Alvinzi                                          242
  Pensiero salutifero di Buonaparte                           244
  Descrizione di Villanova e dei bassi di Caldiero            245
  Buonaparte richiama truppe da Mantova                       246
  Battaglia di Arcole                                         246
  Generali feriti                                             247
  Soldati incoraggiti da Buonaparte                           248
  Pericolo di Buonaparte                                      250
  Salvato da un Veneziano                                     250
  Guyeux prende Arcole                                        251
  Si rinfresca la battaglia                                   253
  Coraggio del generale Vial                                  255
  Elliot ucciso                                               255
  Buonaparte passa l'Alpone                                   256
  Roberto ferito                                              258
  Stratagemma di Buonaparte                                   259
  Alvinzi si ritira                                           259
  Inutili vittorie di Davidowich                              260
  È rotto e fugato dai repubblicani                           261
  Lemarrois mandato colla novella della vittoria a Parigi     263
  Premio acconsentito ai vincitori                            263
  Costanza di Wurmser                                         264
  Davidowich richiamato                                       264
  Principe di Reuss mandato in suo luogo                      265
  Nuove deliberazioni di Alvinzi                              265
  Fedeltà dei Viennesi                                        266

  1797

  Mossa di Provera in ajuto di Mantova                        268
  Massena batte i Tedeschi a Bassano                          269
  Disegni di Alvinzi come scoperti                            270
  Partito che ne cava Buonaparte                              271
  Battaglia di Rivole                                         273
  Valore di Massena                                           273
  Lusignano si arrende con tutto il suo corpo                 277
  Sconfitta dei Tedeschi                                      277
  Maravigliosa celerità di Buonaparte                         277
  Provera si avvicina a Mantova                               278
  Perde il retroguardo                                        279
  Fatto prigioniero alla Favorita                             280
  Spavento in Roma                                            284
  Colli, generale del papa                                    285
  Cacault, ministro di Francia presso al pontefice            286
  Suoi consigli                                               286
  Ballo del papa in Milano                                    287
  Lettera del cardinal Busca intercettata                     288
  Buonaparte dichiara la guerra al papa                       289
  Suo esercito                                                290
  Strettezze di Mantova                                       291
  Wurmser si arrende                                          292
  Come lodato da Buonaparte                                   293
  Battaglia al Senio perduta dai papali                       294
  Fokalla ucciso                                              296
  Lahoz ferito                                                296
  Faenza e tutta la Romagna si dà al vincitore                297
  Colli fa vuotare la casa di Loreto                          298
  Che poi è espilata nel resto dai Francesi                   298
  Umanità di Buonaparte verso i preti fuorusciti di Francia   298
  Spavento in Roma                                            299
  Il cardinale Mattei scrive a Buonaparte                     300
  Il papa gli manda un'ambasciata                             301
  Trattato di Tolentino                                       301
  Buonaparte tenta la repubblica di San Marino e
    mandavi Monge                                             303


FINE DELL'INDICE


PUBBLICATO IL 4 LUGLIO 1833



                           STORIA D'ITALIA

                          DAL 1789 AL 1814


                               SCRITTA
                           DA CARLO BOTTA

                              TOMO III



                              CAPOLAGO
                         _presso Mendrisio_
                        Tipografia Elvetica

                            MDCCCXXXIII




STORIA D'ITALIA




LIBRO DECIMO

SOMMARIO

      Pensieri di Buonaparte dopo le sue vittorie contro Alvinzi.
      L'Austria manda nuove genti in Italia sotto la condotta
      dell'arciduca Carlo. Qualità comparative di Buonaparte e
      dell'arciduca, e lor modo di guerreggiare. S'incomincia una
      nuova guerra. Contrasto dei due generali emoli al Tagliamento,
      e passo di questo fiume eseguito dai repubblicani. L'arciduca
      si ritira cauto e rannodato. Sollevazioni dei popoli del
      Tirolo a favore dell'Austria: Joubert in pericolo; si ritira,
      secondo gli ordini di Buonaparte, per la valle della Drava,
      verso Villaco. Passi della Ponteba, e di Tarvisio. Speranze
      dell'arciduca di vincere a Tarvisio: gli vengono rotte
      dall'insufficiente difesa fattavi da un suo generale. I
      Francesi entrano vittoriosi in Villaco, Lubiana, e Clagenfurt.
      L'arciduca si ritira ai passi più montuosi a difesa della
      metropoli dell'Austria. Modo diverso di guerreggiare dei
      Francesi e degli Austriaci; e perchè i primi avessero il
      vantaggio. Buonaparte in qualche pericolo: pure a Vienna
      prevale la parte della pace; arrivano plenipotenziari al campo
      Francese; tregua, e preliminari di Leoben. Buonaparte fatto
      sicuro dell'Austria si volta contro la repubblica di Venezia;
      opera rivoluzioni nella terraferma Veneta per aver occasione
      di darla all'Austria. Rivoluzioni di Bergamo, Brescia, e
      Crema. Insidie contro Verona. Manifesto supposto del
      provveditor Battaglia. Minacce rabbiose di Buonaparte contro
      Venezia: pacata, e grave risposta del doge. Terribile
      sollevazione di Verona, chiamata le Pasque Veronesi, sue
      cagioni, ed effetti. Predicazioni singolari di un frate
      cappuccino. Verona soggiogata, e come trattata. Buonaparte
      dichiara formalmente la guerra a Venezia. Insidie tese per
      fare, che il maggior consiglio riformi l'antica constituzione.
      Il senato non è propenso a questa innovazione. Consulta
      particolare, ed insolita in casa del doge. Il maggior
      consiglio autorizza i tre legati della repubblica mandati a
      Buonaparte a consentire la riforma degli ordini antichi con
      introduzione di qualche forma democratica. Minacce di
      Buonaparte al patrizio Giustiniani, e generose risposte di
      questo. Macchinazioni in Venezia; nuove insidie contro di lei.
      I patrizi spaventati, e adunati in maggior consiglio
      rinunziano alla sovranità, e consentono al governo
      democratico; il che fu in quel punto la ruina
      dell'antichissima repubblica. Trattato sottoscritto in Milano
      il dì sedici maggio tra Buonaparte, ed i legati Veneziani.
      Rivoluzione totale in Venezia, e nella terraferma.


Due pensieri operavano massimamente a questo tempo nella mente di
Buonaparte, securo omai di poter fare, o buon grado o mal grado del suo
governo, ciò che più volesse. Siccome la fortuna tanto se gli era
dimostrata prospera, così intendimento suo era, posti in non cale i
pensieri del re di Sardegna, di creare un nuovo stato in Lombardia,
acciocchè egli fosse della sua potenza, e del suo nome testimonio
perpetuo. Ma il direttorio, che aveva anche capriccio in questo nuovo
stato, desiderava tuttavia temporeggiarsi pel desiderio che aveva della
pace con l'imperatore. Così il capitano della repubblica andava
continuamente moltiplicando in Milano i segni del voler sottrarre dal
dominio dell'Austria il paese per crearne una repubblica, mentre i
deputati Milanesi mandati a Parigi per pregare libertà, riportavano dal
direttorio solamente parole grate senza effetti. Si proponeva oltre a
ciò Buonaparte, solito a fabbricare ne' suoi concetti grandissimi
disegni, tostochè si diminuisse l'asprezza della stagione, di varcare
con tutto l'esercito le Alpi Giulie, e di far sentire le sue armi nel
cuore della Germania, a fine di obbligare l'imperatore alla pace,
pensiero, che già aveva concetto fin dai tempi delle sue prime vittorie
in Italia, e che solo era stato interrotto dall'incredibile costanza
dell'Austria nel sostituire nuovi eserciti ad eserciti vecchi.
Confortavano massimamente questa sua deliberazione la singolarità, e la
grandezza dell'impresa non più tentata dai Francesi dal secolo di
Carlomagno in poi, l'avere a cimentarsi con l'arciduca Carlo, fratello
dell'imperatore, che aveva recentemente combattuto vittoriosamente le
armi repubblicane sulle sponde del Meno e del Reno, e che era stato
preposto, come ultima speranza, all'esercito Italico; il fare finalmente
quello, dall'Italia venendo, che non avevano potuto fare Moreau e
Jourdan, che avevano guerreggiato sulle terre stesse dell'Alemagna;
perciocchè o l'imperatore Francesco, sbigottito a quel suono tanto
insolito dei Francesi nel cuore degli stati ereditari avrebbe consentito
agli accordi, ed in tale caso acquistava Buonaparte un segnalato favore
in Francia; ovvero il sovrano Alemanno si ostinava nel voler usare le
armi, ed in tale caso il capitano di Francia distendeva i suoi pensieri
sino all'occupazione di Vienna, impresa anch'essa, che avrebbe fatto il
suo nome immortale. In questo poi era suo intento di affrettarsi, sì
perchè, credendo di poter fare da se, non voleva che Moreau, calandosi
per le rive del Danubio, lo ajutasse, e sì perchè aveva a cuore di
assaltare l'arciduca innanzi che le genti di nuova leva, che già
marciavano, avessero ingrossato le reliquie dei vinti. A condurre a fine
queste fazioni due cose principalmente abbisognavano, l'una il non
lasciarsi nissun sospetto alle spalle, l'altra il procacciarsi maggiori
compensi a dare all'imperatore, se questi fosse obbligato a rinunziare
alla Lombardia. L'uno e l'altro fine conseguiva col far rivoluzione nei
paesi Veneti.

Con questi pensieri si accostava Buonaparte alla guerra d'Alemagna.
Reggeva cinquantamila soldati fioritissimi, e veterani tutti
dell'esercito Italico, ed a questi si erano congiunti ventimila venuti
dal Reno sotto la condotta di Bernadotte. Gli aveva per tal modo
distribuiti nelle stanze, che l'ala sua sinistra governata da Joubert e
grossa di più di ventimila soldati molto agguerriti, guardava i passi
del Tirolo sulla sponda sinistra del Lavisio oltre al Trento,
distendendosi da una parte sino ai fonti dell'Adda verso Bormio,
dall'altra sino a quei della Brenta. La mezza schiera condotta da
Massena alloggiava Bassano; l'ala destra, alla quale presiedeva
Buonaparte stesso, e che aveva un novero di trentamila soldati,
alloggiava nel Trivigiano sino alle rive della Piave. Così con le tre
schiere sovrastava Buonaparte ai tre passi, che dall'Italia danno
l'adito all'Alemagna, primamente a quello, che da Bolzano dà, a traverso
del monte Brenner, verso Inspruck, passo aspro e difficile; secondamente
a quello, che dalla Ponteba pei fonti del Tagliamento, e per Tarvisio si
apre verso Villaco; finalmente al terzo, che per cammino più facile e
più diritto porta da Gorizia a Clagenfurt, a Gratz, ed a Vienna. Ma
intenzione di Buonaparte era, poichè inoltrandosi verso Vienna aveva
bisogno di tutte le sue forze, che Massena, occupati prima Feltre e
Belluno sulla Piave, s'impadronisse del passo della Chiusa, e giunto per
tal via nella superior valle del Tagliamento viaggiasse per Ponteba e
Tarvisio alla volta di Villaco. Nè ciò bastando al suo disegno, aveva
ordinato a Joubert, che ove si fosse fatto padrone di Bolzano e di
Brissio, non istesse più a camminare oltre alla volta d'Inspruck, ma che
anzi, vinti i Tedeschi, e voltandosi a destra marciasse per Bruneca, e
Toblaco a Linzo sulle rive della Drava, e per tal modo accostasse le sue
genti a Villaco ed a Clagenfurt. Per tale guisa, rotta tutta la fronte
degli Austriaci, ed adunate tutte le sue genti sulla strada maestra per
a Vienna, sperava, che tra la forza ed il tenore, gli sarebbe venuto
fatto o di costringere alla pace l'imperatore, o di conquistare la
metropoli dell'Austria. Dava nuovo incentivo a questi pensieri il
sapere, che una parte forte in Vienna, fino negl'imperiali consigli,
inclinava alla pace, la quale parte più efficacemente operando, quando
più fosse imminente il pericolo, avrebbe fatto che l'opinione sua
restasse superiore. Questa parte era ajutata dai ministri di Spagna e di
Napoli, che speravano, per mezzo della pace coll'imperatore, veder
vantaggiata la condizione dei sovrani loro. Mescolavansi in questo
maneggio donne di alto legnaggio, alle quali piaceva o l'ambizione
d'intromettersi nelle faccende di stato, o le parole di libertà, o la
gloria di Buonaparte. Tutti questi umori e diligentemente saputi, e
studiosamente nutriti dai repubblicani, erano i fondamenti principali a
cui si appoggiavano le speranze del direttorio, quando mandava Clarke a
trattare gli accordi in Italia. A loro si opponeva per la rettitudine
dell'animo suo l'imperator Francesco. Opponevasi ancora, e molto
gagliardamente Thugut ministro, o che inclinasse alla parte
d'Inghilterra, come pubblicavano i repubblicani, o che credesse, come è
più verisimile, che la pace fosse più pericolosa della guerra. Per
cagione di questo era Thugut divenuto segno di ogni più vile ingiuria
nelle gazzette repubblicane di Francia; nè Buonaparte si ristava, solito
a vituperare chi meglio serviva alla patria, che a lui. Mandava anche
bandi agli Ungari, affinchè si ribellassero contro la casa d'Austria, e
si vendicassero in libertà. Così mescolando le seduzioni alle armi, e le
armi alle seduzioni, e niuna cosa santa ed inviolata avendo,
s'incamminava a sconvolgere la monarchia d'Austria, e il mondo.

Animava i suoi soldati per fargli star saldi alle nuove pruove:
badassero, diceva, che già avevano vinto quattordici campali battaglie,
settanta minori, preso più di cento mila prigionieri, conquistato
cinquecento cannoni leggieri, due mila grossi, piatte per quattro ponti,
si ricordassero, avere senza spesa del pubblico vissuto un anno, mandato
trenta milioni all'erario; per loro avere il museo di Parigi acquistato
quanto di più bello aveva penato trenta secoli l'antica e la moderna
Italia a produrre; le più belle contrade d'Europa essere in potestà
della repubblica; a loro obbligate della libertà la Lombarda, e la
Cispadana repubbliche; vedere per la prima volta l'Adriatico le Francesi
insegne; là oltre, e poco distante mostrarsi la Macedonia antica; il re
di Sardegna e di Napoli, il papa, il duca di Parma, abbandonata la lega,
avere ricerco l'amicizia della repubblica; gl'Inglesi cacciati da
Livorno, da Genova, da Corsica essere testimonj del loro valore; molto
essersi per loro fatto, molto ancora restare a farsi; meritassero
l'affezione della patria confidente nel loro coraggio; solo fra tanti
nemici stare in piè ed in armi l'imperatore, l'imperatore postosi agli
stipendi dei mercanti di Londra, dei perfidi isolani d'Inghilterra, che
non tocchi dai mali della guerra, non tocchi dai mali del continente
trionfavano; avere voluto il direttorio la pace a condizioni oneste;
averle rifiutate la venduta Vienna: gissero adunque, esortava, la pace
cercando nel cuore stesso degli stati ereditari d'Austria; vedrebbero
popoli valorosi fatti infelici dalla guerra col Turco, fatti infelici
dalla guerra con la repubblica; vedrebbero popoli sdegnati contro
ministri corrotti dall'oro d'Inghilterra; la religione onorassero, i
costumi rispettassero, le proprietà proteggessero, alla prode nazione
Ungara la libertà recassero; la casa d'Austria venuta in odio ai popoli
pei violati privilegi, sforzassero a quella pace, ch'essi stessi
volessero, e la riducessero, a quella condizione di seconda potenza, a
cui già si era da se medesima abbassata pei ricevuti salari
d'Inghilterra. Voci molto incitatrici erano queste agli animi di soldati
valorosi, vincitori, e che non conoscendo qual fosse in tanta contesa il
dritto, il giusto, e l'onesto, non altro suono conoscevano, che quello
delle armi.

Dalla parte dell'Austria, che mal volentieri si disponeva a lasciare del
tutto le cose d'Italia abbandonate, le faccende passavano con maggior
moderazione, ma non con maggior coraggio, se si guardano le risoluzioni
di chi reggeva lo stato; imperciocchè, oltre le reliquie dei soldati
vinti, si mandavano alla volta della Carintia, della Carniola, e del
Friuli circa trentamila delle genti del Reno, nuove leve si ordinavano
negli stati ereditari, la nazione Ungara volonterosamente accorreva in
ajuto del sovrano pericolante. Una massa di soldati vecchi e nuovi
alloggiava a Salisburgo pronta a correre ai passi dell'Alpi; un campo si
ordinava a Neustadt, come antemurale alla capitale dell'impero. Tutto
ciò non si faceva senza necessità, perchè grande era la debolezza
dell'esercito Italico, nè era l'animo maggiore delle forze; cinque volte
vinto aveva perduto l'antico ardimento; le compagnìe sceme, i soldati
nuovi non usi all'armi, i vecchi sconfortati dalle sconfitte; nè ordine
stabile era fra loro, nè unità di consiglio; perchè mescolate le
compagnìe, mescolati i soldati, non era più fra loro abitudine comune,
sola madre dell'operare accordato, e della perfetta disciplina. Deboli
le fanterìe, ancora più debole la cavallerìa, nervo tanto principale
degli eserciti Austriaci, perchè il fiore era perito nella Mantovana
guerra. Nè i generali, o gli ufficiali fra di loro s'intendevano, perchè
lo sbigottimento dà luogo al voler provvedere alla salute sua ciascuno
da se, e perciò il disordine, ed eziandio i rimproveri reciproci, come
suole accadere nelle disgrazie, interrompevano l'armonìa. Non ostante in
mezzo a tanta depressione d'animi e di fortuna, riconfortava la sbattuta
oste il pensiero dello avere a guidatore e capo delle nuove imprese
l'arciduca Carlo, principe amatissimo, che recentemente aveva dato segni
di non mediocre perizia, e di singolare ardimento nelle guerre
d'Alemagna. Nondimeno non potevano gli Austriaci per avere ogni
provvedimento debole, perduta Mantova, il fiore della cavallerìa, e
tante battaglie, sperare di riconquistare i dominj loro in Italia. Solo
si confidavano di arrestare ai passi dell'Alpi verso la Germania i
Francesi tanto che, conservato il cuor dell'imperio, potesse Francesco
imperatore o difendersi con vantaggio, o convenire con onore.

Alloggiavano nel Trentino, nel paese di Feltre, e nella Marca
Trivigiana, distendendo la fronte loro dai monti di Bormio insino alla
foce della Piave. Ritirava sul principio di febbraio l'arciduca il
grosso sulla sinistra riva del Tagliamento, e lo alloggiava nel Friuli e
nella Carintia, lasciando tre schiere sulla fronte descritta. Trovavasi
Liptay con una di esse a guardare lo spazio, che corre dalla frontiera
dei Grigioni a Salorno, terra posta sulla sinistra dell'Adige sopra al
Lavisio, e per tal modo stava a difesa del superiore Tirolo. Spiegava la
seconda le sue ordinanze da Salorno a Feltre a traverso i monti che
spartono le acque dell'Adige da quelle della Piave. Obbediva questa al
freno di Lusignano, ed era pronta a venire al cimento con quei soldati
rischievoli di Massena. Finalmente il principe di Hohenzollern con
settemila soldati custodiva il paese da Feltre, scendendo per la
sinistra della Piave fin dove ella mette in mare. Fermava l'arciduca il
suo principal alloggiamento in Udine, capitale del Friuli, perchè
sapeva, che il più forte sforzo dell'inimico si doveva indirizzare verso
Gorizia.

Dipendevano gli animi degli uomini da espettazione di cose grandi nel
vedere due capitani eletti, l'uno negli occhi di tutto il mondo per le
guerre d'Italia, l'altro per quelle d'Alemagna, ed entrambi pari d'età,
entrambi pari di valore, vicini al venire fra di loro al cimento
dell'armi. Ma sebbene l'animo, e la perizia nelle cose di guerra nei due
emoli si pareggiassero, non era la medesima la natura in ambidue, nè la
stessa ancora la condizione dei tempi e dei luoghi, in cui si
ritrovavano. Era l'uno audace ed impetuoso, l'altro temperato e
prudente; guidava il primo genti vittoriose, il secondo genti quasi
tutte vinte; combatteva quegli con l'armi o con le suggestioni,
combatteva questi con l'armi e con l'antica fede; aveva il repubblicano
l'esercito più grosso, il principe minore; andava con la vittoria di
Buonaparte la conservazione dell'impero francese in Italia, andava con
la vittoria di Carlo la conservazione della monarchìa d'Austria, e la
messa di lui era maggiore di quella dell'avversario. Da un altro lato
erano tutto all'intorno, e dietro, più fedeli i popoli al capitano
Austriaco, più avversi al Francese, il che faceva le ritirate più sicure
al primo che al secondo; e se il ritirarsi era più necessario a quello,
era il vincere più necessario a questo. Per la qual cosa altra maniera
di guerra doveva seguitare Buonaparte, ed altra Carlo; perchè la
vittoria del primo consisteva nella celerità, quella del secondo
nell'indugio, ed il non vincere fra breve tempo era per quella parte un
perdere, sostenere per qualche tempo la guerra era per questa un
vincere. La natura adunque dei tempi conveniva alla natura d'ambi i
giovani emoli, e quello che per l'uno e per l'altro era necessità, era
anche inclinazione. Per questo elesse Buonaparte di spignersi
frettolosamente avanti per condurre alla giornata l'avversario ovunque
il trovasse, mentre prese l'arciduca partito di ritirarsi, di farsi
forte ai passi, di tagliare i ritorni, di non tentare senza necessità la
fortuna del combattere, e di operar per modo sì coi soldati che con le
popolazioni, che di altro spazio non fosse il Francese padrone, se non
di quello in cui i suoi soldati insistessero. A questa deliberazione era
anche costretto dal pensare, che, non essendo ancora giunti tutti,
quantunque già fossero in viaggio, i rinforzi che dal Reno,
dall'Ungheria, e dagli stati ereditari aspettava, il tirarsi indietro
era avvicinarsi ai medesimi, e perciò diventare ogni ora più grosso,
mentre a Buonaparte continuamente scemerebbono le forze in proporzione
dello avanzarsi, a cagione dei presidj che doveva e nei luoghi aperti e
nei chiusi lasciarsi alle spalle, per mantenere le strade sicure verso
l'Italia, donde gli venivano i sussidi di soldati e di munizioni.
Certamente buon modo di guerra intraprendeva Carlo, e mancò piuttosto
l'animo in Vienna, che la prudenza nel difensore.

Il primo a dare il segnale delle nuove battaglie fu il generale di
Francia: il dieci marzo si muoveva con la sua destra, e con la mezzana
schiera. Era suo primario intendimento di entrar fra mezzo agli Alemanni
per modo che l'ala loro destra restasse separata dalle altre. Perciò
aveva ordinato, che il principale sforzo in questa prima mossa fosse
fatto dalla mezzana, che raunata sulle rive della Piave obbediva a
Massena; perchè era evidente, che ove egli fosse riuscito ad
impadronirsi della Piave superiore, occupando il paese di Cadore, era
interrotta la strada dal Tirolo al Friuli. Conseguito questo intento
diveniva più facile a Joubert di cacciarsi avanti gl'imperiali fino
all'ultimo varco di Germania, per quindi condursi per la valle del
Puster e della Drava agli ulteriori disegni di Buonaparte. Nè mancava
Massena del debito suo: perchè non così tosto si mosse, che gli
Austriaci, abbandonata la fronte del Cardevolo, ed i luoghi più bassi,
andavano a porsi in sito forte oltre Belluno a fine di propulsare
l'inimico, se tentasse d'innoltrarsi nella valle di Cadore. Seguitavagli
tostamente il Francese, e quantunque Lusignano con grandissimo valore si
difendesse, prevalendo i repubblicani di numero, fu alla fine obbligato,
non giovandogli nè l'avere ordinato i suoi in globo per aprirsi il passo
alla salute, nè un bravo menar di baionette, a por giù le armi con tutta
la sua schiera, e a darsi in potestà del vincitore. Per tal modo meglio
di seicento soldati, Lusignano con loro, vennero in poter dei Francesi;
ma fu maggiore il numero degli Austriaci uccisi in quell'ostinato
conflitto. Al tempo medesimo Serrurier e Guyeux varcavano la Piave a
Vidoro e ad Ospidaletto, ed occupato Conegliano e Sacile si avvicinavano
al Tagliamento. Aveva l'arciduca munito la sponda sinistra di questo,
piuttosto impetuoso torrente che giusto fiume, di trincee con averle
afforzate con artiglierie. Stanziavano anche numerose torme di
cavalleggieri pronte a ributtare l'inimico, ove passasse. Ma queste
erano meglio dimostrazioni per ritardare, che per arrestare l'inimico,
perchè le acque del Tagliamento, non ancora sciolte le nevi sui monti,
si potevano guadare in molti luoghi. Per la qual cosa i Francesi,
schivando i passi muniti, riuscivano facilmente sulla sinistra. Fuvvi
qualche incontro di cavallerìa assai brava, ma i fanti Tedeschi fecero
sperienza di poca virtù, quando la cavallerìa dei repubblicani, varcato
il fiume, gli ebbe assaltati. Al contrario i primi fanti francesi che
avevano passato, percossi vigorosamente dalla cavallerìa tedesca,
avevano contrastato con molta forza. Fu poco notabile in questo fatto la
perdita dei repubblicani. Mancarono degl'imperiali meglio di seicento
soldati tra uccisi e prigionieri: s'aggiunsero alle conquiste dei
vincitori sei cannoni. Venne prigione in mano loro il generale Schultz.

Passato il Tagliamento, ed assicurato Buonaparte sulla sinistra per la
vittoria di Massena, che già da Cadore, valicando dai fonti della Piave
a quei del Tagliamento, si accostava con presti alloggiamenti alla
Ponteba, si stendeva per tutto il Friuli, cacciandosi avanti verso il
Lisonzo le armi Austriache, che debolmente combattendo facilmente gli
cedevano del campo. Già le fortezze di Palmanova e di Gradisca, e già
Gorizia erano in poter suo venute. Quindi allargandosi a destra
s'impadroniva di Trieste abbandonato da' suoi difensori, e fatta una
subita correrìa sopra Idria, faceva sue quelle ricche miniere d'argento
vivo, bottino ricchissimo, ma non tanto quanto portò la fama. Verso
sinistra, procedendo altresì molto risolutamente, prendeva Cividale e
s'incamminava a Chiavoretto, perchè voleva consuonare con Massena nel
carico, che questi aveva d'impossessarsi del passo importante della
Ponteba. Grande era questo suo pensiero; conciossiacchè se Massena
guadagnava il passo della Ponteba, poi quello di Tarvisio, che gli
succede, gli sarebbe venuto fatto di spuntare il fianco destro
dell'arciduca, di separarlo da Kerpen, e da Laudon, d'impedire i
rinforzi, che dal Reno gli pervenivano, e forse ancora di giungere a
Clagenfurt sulla strada per a Vienna innanzi che il generalissimo
Austriaco vi arrivasse. Con ciò conseguiva anche l'altro intento di
assicurarsi la congiunzione delle genti di Joubert, che per la valle
della Drava dovevano venire dal Tirolo. Parte di questi pensieri recava
ad effetto, e parte no, perchè gli venne interrotta dalla celerità e
dalla prudenza dell'avversario.

Ma prima che raccontiamo le importanti fazioni che ne seguirono,
necessaria cosa è il descrivere, come le cose passassero tra Joubert da
un canto, e Liptay, Kerpen e Laudon dall'altro nel Tirolo. Come prima
ebbe avviso Joubert dei prosperi fatti accaduti nel Friuli, si metteva
all'ordine per eseguir le imprese, che alla fede, ed al valor suo aveva
Buonaparte raccomandate. Varcava il Lavisio il dì venti di marzo, non
ostante che i cacciatori Tirolesi posti ai passi, con ispessi tiri ogni
opera facessero per impedirlo: urtava Kerpen, che aveva un forte campo
sulle alture di Cembra, tentando di accerchiarlo a sinistra per
Cavriana. Al tempo stesso per la strada di Bolzano, e a destra
marciavano Delmas, e Baraguey d'Hilliers. Fu valida, ma non lunga la
difesa, pel timore che ebbe Kerpen di essere circuito sulla destra della
sua fronte, però con celeri passi si ritirava a San Michele, donde
gagliardamente anche combattuto dai Francesi viemmaggiormente
indietreggiando, andava a porsi più sopra a Bolzano. Grave danno
patirono in tutti questi fatti gli Austriaci, avendo perduto tra uccisi,
feriti e prigioni circa tre mila soldati. Entravano successivamente,
benchè non senza nuove battaglie e molto sangue, i Francesi in Salorno,
in Peza, ed in Newmarket. La ritirata tanto presta di Kerpen poneva in
grave pericolo Laudon, che alloggiava sulla destra dell'Adige,
perciocchè le raccontate fazioni accadevano sulla sinistra. Nè i
Francesi trasandavano la occasione; anzi, varcato il fiume ai ponti di
Salorno e di Newmarket, assalivano Laudon nel suo campo di Tranen, e lo
rompevano con uccisione di molti, e con circa novecento prigioni, e
parecchie artiglierìe prese. Dopo questa rotta, che faceva impossibile a
Laudon di ricongiungersi con Kerpen, non ebbe altro rimedio, che di
cercar ricovero nelle parti superiori della valle di Merano. Quivi
stette aspettando, che la fortuna gli offerisse nuova occasione di
risorgere.

Seguitavano i Francesi il corso della fortuna vincitrice, ed urtato
Kerpen che aveva fatto un forte alloggiamento alla Chiusa, lo avevano
sloggiato e percosso di modo, che abbandonato anche Brissio, pensava a
ritirarsi a Sterzing, luogo molto scosceso, stretto, rotto, difficile, e
posto nelle montagne del Brenner presso al sommo giogo dell'Alpi, dove
si spartono le acque dell'Adige e dell'OEno, ultima difesa d'Alemagna
contro chi viene dalle terre d'Italia. I Francesi lo assaltavano
audacemente in quel fortissimo alloggiamento; fu dura e sanguinosa la
battaglia; furono costretti a tornarsene indietro, o che l'intoppo fosse
troppo forte, o, come pare più probabile, che l'intento loro fosse
solamente di assicurarsi, non di passare, perchè era pericoloso a
Joubert di condursi sino ad Inspruck, e non conveniente ai disegni di
Buonaparte, che voleva vicina a se, e non lontana, nè separata da alte e
disagevoli montagne quella schiera. Adunque Joubert si fermava a
Brissio, dove poteva a suo grado o stare osservando le cose del Tirolo,
o marciare per Bruneca e Toblaco a Linzo, e di là fino a Villaco per
trovarvi Buonaparte. Ma non tardava a fare la fortuna, che quello, che
era elezione per lui, diventasse necessità.

Chiamava Laudon i Tirolesi all'armi, gli chiamava Kerpen: secondava con
ardenti esortazioni l'opera loro il conte di Lerback, personaggio di
grande autorità, e molto potente nelle cose del Tirolo. I bellicosi
abitatori di quelle montagne al suono di voci tanto gradite correvano
all'armi bramosamente contro i conculcatori della patria loro: nè il
sesso, nè l'età si rimanevano, perchè furono veduti e vecchi, e donne, e
fanciulli, dato di mano alle armi, che il caso od il furore parava loro
davanti, mettersi in piè per difendere le antiche ed amate sedi loro. Nè
la stagione sinistra, nè le alte nevi, nè i grossi ed impetuosi
torrenti, nè ogni disagio di guerra o di vettovaglia gl'impedivano.
Passava tant'oltre quest'improvviso tumulto, che sul principiar di
aprile, risuonando quelle valli d'ogni intorno d'armi e di grida
guerriere, meglio di venti mila combattenti erano in pronto contro
quella gente venuta da lontani paesi per conquistargli. Intanto i
generali Tedeschi, che sapevano, che le moltitudini disordinate sono
piuttosto preda, che danno ad un nemico bene ordinato, avevano
distribuito in battaglioni giusti quella massa tumultuante, e
mescolatovi, per dar polso e regola, alcuni drappelli di regolari.
Principale fondamento facevano nell'opera di costoro, perchè questi
popoli accorsi, sapendo il paese, potevano acconciamente ferire alla
leggiera, opprimere i traviati, mozzar le strade, riuscire improvvisi
alle spalle, bersagliare da lungi e da luoghi erti, soprapprendere le
bagaglie, impedire la vettovaglia, insomma fare ogni cosa avanti, a'
fianchi, e addietro sospetta e pericolosa.

Kerpen e Laudon, fatti forti da questo accalorato stormo, ed ingrossati
anche da qualche battaglione di regolari venuti dall'esercito Renano, si
consigliavano di voler cacciare del tutto dal Tirolo i repubblicani. Con
questo pensiero Laudon, che aveva spogliato d'abitatori la valle di
Merano, ed ordinatigli sotto le insegne, calava minacciosamente da quei
luoghi alti e dirupati, ed andava a battere a mezza strada tra Brissio e
Bolzano, col fine di tagliar il ritorno ai Francesi alle parti disottane
dell'Adige. Gli riusciva l'intento, perchè assaltate con impeto le
vanguardie Francesi, le faceva piegare, e s'impadroniva di Bolzano.
Fatto poscia più audace dal fortunato successo, saliva per le rive
dell'Adige per congiungersi con Kerpen, e per istringere vieppiù
Joubert, che tra l'una schiera e l'altra stanziava a Brissio. Occupava
la Chiusa, poi Steben, tanto ritirandosi i Francesi più in su, quanto
più s'avvicinava Laudon: già Brissio medesimo pericolava. Nè se ne stava
neghittoso in questo mezzo tempo Kerpen, perchè calando con le sue genti
miste di Tirolesi e di Tedeschi da Sterzing, rincacciava i repubblicani
fin sotto le mura di Brissio. Per questo modo a Joubert accerchiato da
tre parti, a tramontana da Kerpen, a ostro ed a ponente da Laudon, non
rimaneva più altro scampo, che a levante per la valle del Puster, poscia
per quella della Drava sino a Villaco. Partitosi da Brissio il dì cinque
aprile, e ritardato l'impeto di Kerpen, che lo voleva seguitare, con
aver rotto il ponte sull'Eisaco, arrivava il giorno otto a salvamento a
Linzo, dove trovava alcuni squadroni di cavalleria, che il
generalissimo, geloso di quel passo, aveva mandati ad incontrarlo.
Poscia marciando sollecitamente in giù per le rive della Drava, e rotte
alcune squadre collettizie all'Ospedale, che volevano serrargli il
passo, conduceva ad effetto a Villaco la congiunzione dei due eserciti.
Ma Laudon non si ristava; che anzi cacciando all'ingiù dall'Adige i
Francesi, entrava vittorioso in Trento e Roveredo. S'allargava anche
sulle sponde del lago a Torbole ed a Riva. Questa mossa, che già faceva
sentir il romore delle armi Tedesche nella pianura frapposta fra l'Adige
e il Mincio, partoriva effetti importanti, e ne avrebbe partorito degli
estremi, se l'imperatore Francesco avesse mostrato, in quest'ultima
fine, maggiore costanza, ed il senato Veneziano maggiore ardimento.

La guerra si avvicinava sugli estremi confini d'Italia per opera di
Massena ad un evento terminativo, per quanto spetta alla difesa degli
stati ereditari d'Austria. Già si è da noi notato, di quanta importanza
fosse il passo della Ponteba. Per questo aveva comandato l'arciduca a
Ocskay, che lo custodiva, ostinatamente il difendesse. Confidando nel
valore de' suoi, veniva in pensiero di sopraccorrere improvvisamente con
forze superiori contro Massena, e di conculcarlo prima che Buonaparte
avesse tempo di soccorrerlo. Il quale intento, se avesse avuto il suo
effetto, l'arciduca avrebbe fatto a Buonaparte quello, che Buonaparte
voleva fare a lui, cioè separare l'ala sua destra dalle genti del
Tirolo, che erano la sua sinistra. A questo fine ebbe tostamente il
generale austriaco adunato alcune truppe già venute dal Reno, e
comandava al tempo medesimo ai generali Gontreuil e Bajalitsch,
marciassero risolutamente a Tarvisio per a Ponteba; gli seguitava di
pari passo, conducendo con se le artiglierie più grosse. L'accidente era
importante, il momento fortunoso. Già marciava l'arciduca quasi sicuro
della vittoria; ma quando più confidava di un prospero fine, gli
sopravvenivano le novelle, certamente ingratissime, che Ocskay, non
facendo alla Ponteba contro Massena quella sperienza che si aspettava di
lui, si era tirato indietro fino a Tarvisio; che anzi velocemente
seguitato dal nemico, aveva anche abbandonato Tarvisio, ritirandosi più
che di passo verso Wurtzen. Quest'accidente tanto impetuoso fece
precipitar l'arciduca ai rimedi: comandava a Ocskay, che tornasse
incontanente, e cacciasse i repubblicani da Tarvisio. Ma il suo intento
non ebbe effetto, perchè Ocskay, troppo accelerando il cammino, già era
arrivato a Wurtzen, terra troppo più lontana che abbisognasse, perché ei
potesse giungere a tempo alla fazione. Non si perdeva d'animo per tanto
sinistro l'arciduca, e, non lasciata indietro diligenza od opera alcuna,
pensava a ricuperar col valore quello, che la timidità aveva perduto. A
questo fine ordinava a Gontreuil e Bajalitsch, seguitassero a marciare,
e restituissero ad ogni modo alle armi austriache il passo di Tarvisio.
Tanto velocemente marciò il primo, guidatore dell'antiguardo, che,
valicato il colle di Ober-Preth, urtava valorosamente in Tarvisio,
cacciavane i repubblicani, e perseguitandogli, gli respingeva sin oltre
al villaggio di Salfnitz, e se fosse stato presto Bajalitsch ad arrivare
per fermare i suoi nella battaglia, l'impresa aveva il suo compimento.
Ma egli, o fosse ritardato dai luoghi aspri, o dagl'impedimenti delle
artiglierìe che voleva condurre con se, non potè arrivare a tempo alla
fazione, per modo che il seguente giorno, che fu ai ventitre di marzo,
Massena, raccolti ed adunati i suoi, e già prevalendo di forze contro
Gontreuil rimasto solo, dava dentro, prima a Salnitz, poscia a Tarvisio,
e da ambi i luoghi cacciava gl'imperiali. Nè valsero il valore di
Gontreuil, che fu molto notabile, nè quello delle sue genti che
combatterono virilmente, nè la presenza dell'arciduca medesimo che era
accorso, e fece in questa battaglia le veci non meno di esperto
capitano, che di animoso soldato, ad arrestare il corso della fortuna
contraria; perchè non solamente fu rotto e ferito Gontreuil, ma fu
cagione, che rotto ancora fosse poco dopo Bajalitsch che arrivava;
conciossiachè Massena vittorioso, rivoltatosi contro questa seconda
colonna, le dava l'assalto sui confini di Raibel. Al tempo medesimo
Guyeux, che si era impossessato per una battaglia di mano del forte
passo della Chiusa di Plezzo, accostatosi ancor esso, l'assaliva alla
coda. La schiera, urtata da tutte le parti da un nemico vittorioso,
ridotta ad un'estrema lassezza pel camminare frettoloso su per quei
monti, nè avendo speranza di soccorso, deposte le armi, si arrendeva.
Quattro generali, quattromila soldati, venticinque cannoni, quattrocento
carri carichi di bagaglie e di munizioni furono i cospicui segni delle
vittorie di Tarvisio e di Raibel. Tali furono i risultamenti della mal
difesa Ponteba, e per aver il nemico preso il vantaggio dei passi, restò
vana la fatica ed il desiderio dell'arciduca.

Perduta la speranza d'offendere, pensava il generale dell'Austria ad
ordinar le difese in modo che fosse fermato quel precipizio, e fatto
abilità alle genti stanziali del Reno di arrivare, alle leve di Croazia,
di Bosnia, d'Austria e di Ungherìa di ordinarsi, ed al campo di Neustadt
di fortificarsi. Schierava a questo fine il generale Seckendorf sulla
strada di Lubiana, città chiamata con vocabolo tedesco Laybach,
acciocchè intendesse alla difesa della Carniola, e delle rive della
Sava; quest'era l'ala sua sinistra. Alloggiava il generale Mercantin
sulle sponde della Drava per sicurezza di Clagenfurt; quest'era la mezza
schiera. Finalmente il principe di Reuss col generale Keim con l'ala
destra avevano fermato le loro genti a San Vito, e nella valle della
Mura. Per tal modo si guardavano i tre principali aditi, per cui si va
dall'Italia nel cuore delle possessioni austriache in Alemagna. Sperava
l'arciduca, abborrendo dal lasciarsi stringere a far giornata, che
questi preparamenti di difesa, le genti del Reno che giungevano, i
popoli che tumultuavano tutt'all'intorno, avrebbero dato cagione di
pensare a Buonaparte, e frenato la sua audacia del volersi internare
negli stati ereditari. Ma il capitano di Francia, che voleva pure che le
sue armi rumoreggiassero in Alemagna, parte per amore di gloria, parte
per isperanza, che chi parteggiava per la pace a Vienna, si mostrerebbe
tanto più vivo quanto più ei fosse vicino, non si rimaneva, che anzi
spingendosi avanti, e già congiunto con lui Joubert, entrava vittorioso
in Villaco, Lobiana e Clagenfurt. Così non restava a superarsi più altro
ostacolo di luoghi a Buonaparte, perchè sulle sponde del Danubio vicine
a Vienna facesse sentire l'impressione delle sue armi, che la falda
settentrionale delle Noriche Alpi, che la Drava dalla Mura dividono,
debole impedimento per la facilità dei passi.

La guerra d'Italia, che prima era piccola parte dei disegni Francesi,
era divenuta, per tanto segnalate e tanto efficaci vittorie, parte
principalissima; ed inaspettatamente il far forza all'imperatore, che si
sperava pel direttorio dall'Alemagna, sorse dall'Italia; opera
certamente, che il direttorio medesimo, nè nissun governo, nè niuna
persona al mondo, se non forse Buonaparte avrebbe potuto non che
credere, immaginare, quando poco più di un anno avanti si combatteva
nella riviera di Ponente sotto l'umile scoglio di Borghetto. Ma per gli
Austriaci combatteva solamente il valore, pei Francesi l'impeto, pei
primi un voler guadagnar i paesi a palmo a palmo, pei secondi un
conquistargli a dirittura, per quelli un guerreggiare pesato, per questi
un guerreggiare audacissimo, per gl'imperiali uno spandere l'esercito
per voler esser dappertutto, pei repubblicani un serrarsi in un luogo
solo per poter irrumpere grossi ed avventati. Si aggiunge, che gli
Austriaci non andavano alle fazioni se non provvisti di tutto punto,
mentre i Francesi vi andavano sprovvisti di ogni cosa, purchè quelle
armi avessero che con se portano i soldati: ciò faceva le mosse degli
Austriaci tarde, quelle dei Francesi preste. Molto ancora nocque ai
capitani d'Alemagna l'essere, secondo il solito, abborrenti dallo
spendere per aver le spie; nel che Buonaparte non guardava a quello che
si spendesse. Nè gran momento in questo non recò il procedere
independente di Buonaparte, perchè faceva da se, e poco si curava dei
disegni e dei comandamenti del direttorio, mentre i capitani Austriaci
erano astretti ai disegni ed agli ordini del consiglio di Vienna, lento
al deliberare, geloso dell'esecuzione: quindi per questi molte buone
occasioni, che la fortuna parava loro davanti, di vincere, si perdevano,
mentre il capitano Francese, che si stimava padrone di fare ciò che
voleva, non ne trasandava nissuna. Finalmente la celerità sua, veramente
mirabile, fu cagione principalissima delle sue vittorie, e bene si può
dire con l'esempio di Buonaparte; che se il mondo è di chi se lo piglia,
molto ancora più le vittorie sono di chi se le piglia. Errò egli qualche
volta, ma compensò con l'audacia il suo errare: errarono ancor essi i
capitani Tedeschi, e si sgomentarono al loro errare. Quindi ebbe
Buonaparte maggiore probabilità di vincere, perchè non solo vinceva
quando operava bene, ma anche quando operava male, e l'audacia sua,
congiunta con un'astuzia e con una perizia straordinaria, il fecero, per
la guerra offensiva, il più compiuto capitano che sia stato mai.

Giunto a Clagenfurt, ed avuto avviso per modo segreto, che i partigiani
della pace a Vienna facevano efficace opera per venire ai fini loro,
pensava di usare il terrore impresso, perchè la parte loro prevalesse
nelle consulte dell'imperatore. A questa deliberazione fu anche indotto
dal sospetto di quello che potesse accadere alle sue spalle; perchè,
sebbene il senato Veneziano fosse debole, erano i popoli della
terraferma gagliardi per lo sdegno concetto alle conculcazioni fatte dai
repubblicani, e minacciavano di far novità contro di loro. Al che erano
anche incitati dalle rivoluzioni di Bergamo e di Brescia accadute per
instigazioni segrete e palesi dei Francesi, e dei loro partigiani. Da un
altro lato, aveva Buonaparte sentito i primi romori di Kerpen e di
Laudon nel Tirolo; e già la Croazia minacciava Trieste. Nè non
gl'importava il simulare il desiderio della pace; perciocchè, se la pace
seguiva a modo suo, otteneva l'intento, se non seguiva, sarebbe paruta
la guerra opera dell'ostinazione altrui. Scriveva adunque il dì trentuno
marzo all'arciduca, l'Europa sanguinosa desiderar la pace, desiderarla,
ed averne fatto dimostrazione il direttorio: solo l'Austria stare armata
sul continente per combattere; instigarla l'Inghilterra; dover forse
continuar ad uccidersi scambievolmente Francesi ed Austriaci, perchè si
facesse il piacer di una nazione non tocca dalle disgrazie della guerra?
«Voi foste, diceva all'arciduca, il salvatore dell'Alemagna, siate anche
il benefattore dell'umanità: anche vincendo, non potrete fare che non ne
sia lacerata l'Alemagna: se questa mia proposta fosse per divenir
cagione, che la vita di un uomo solo si salvasse, bene sarei io più
contento della meritata corona civica, che della fama acquistata in
ulteriori vittorie».

Rispondeva l'arciduca, fare la guerra per debito, desiderare la pace per
inclinazione; a nissuno più che a lui star a cuore la felicità dei
popoli, ma non aver mandato per trattare intorno ad una faccenda di
tanta importanza, ed a se non competente; aspetterebbe i comandamenti
del suo signore. Data la risposta, mandava gli avvisi a Vienna, già
molto turbata per l'avvicinarsi del nemico.

Buonaparte intanto si faceva con prestezza avanti, sperando di far certo
con la vittoria quello, che tuttavia era incerto. Ma l'arciduca, che si
era messo al fermo del voler temporeggiare, fuggendo la necessità del
combattere, si tirava indietro, solo ritardando con grosse fazioni del
retroguardo il perseguitar del nemico. Ritraevasi da San Vito, da
Fraisach, da Newmarket: ritraevasi ancora da Unzmarket sulla Mura, e da
Judenburgo. Occupava Buonaparte i luoghi abbandonati, e si vedeva avanti
le acque, che dall'estrema falda dei Norici monti se ne corrono per la
diritta nel Danubio; già le mura dell'antica ed invita Vienna erano
vicine a mostrarsi a' suoi soldati vincitori; caso veramente di tanta
maraviglia, che da molti secoli addietro non era accaduto l'uguale.

Ma già a Vienna più aveva potuto il timore che la prudenza, ancorchè la
condizione di Buonaparte fosse diventata pericolosa per la subita
comparsa di Laudon nella campagna di Brescia, per l'arrivo di un
colonnello Casimiro a Trieste mandatovi dall'arciduca, e per essere sul
mezzo della fronte l'arciduca medesimo grosso e rannodato, e con tutte
le popolazioni all'intorno, che dimostravano animo stabile nella
divozione verso l'antico signore. Arrivavano all'alloggiamento di
Judenburgo i generali Belegarde e Meerfelt con mandato di sospendere le
offese, e di comporre le differenze. Uditi benignamente dal generale di
Francia, si accordarono, il giorno sette aprile, che si sospendessero da
ambe le parti le offese per sei giorni. Poi, scoprendosi sempre più
inclinato Buonaparte a volere condizioni vantaggiose per l'Austria con
offerire compensi nei territorj Veneti alla perdita dei Paesi Bassi e
del Milanese, fu prolungata la tregua insino a che fossero accordati i
preliminari di pace, che secondo il corso di quei negoziati, si vedevano
non lontani. Infatti, essendosi dato perfezione a tutte le pratiche, si
venne fra i plenipotenziari rispettivi alla conclusione dei preliminari
nella terra di Leoben il dì diciotto del medesimo mese. Alcuni dei
capitoli furono palesi, altri segreti. Fra i primi contenevasi, cedesse
l'imperatore alla Francia i Paesi Bassi, riconoscesse le frontiere della
repubblica, quali le avevano le leggi Francesi definite, consentisse
alla creazione di una repubblica in Lombardia. Stipulavano i segreti,
desse la Francia in poter dell'imperatore l'Istria, la Dalmazia, il
Bresciano, il Bergamasco, parte del Veronese. A questo fine appunto, e
per compir questa fraude, aveva Clarke già molto avanti esortato
l'imperatore ad occupare coll'armi l'Istria e la Dalmazia, ed aveva
Buonaparte, pure molto prima, fatto rivoltar contro il senato Bergamo,
Brescia, e le Veronesi terre: promettevano peraltro i preliminari, che
la repubblica di Venezia si compenserebbe con le legazioni; il che
significava, che si destinavano, senza saputa e senza consenso del
senato Veneziano, ad altra potenza i suoi dominj, e che gli si
offerivano compensi, prima che si sapesse se a lui erano o convenienti
od onorevoli; perchè in questo, non solo si spogliava Venezia de' suoi
stati, ma le si voleva dar compenso con ispogliar di altri stati una
potenza con lei congiunta di amicizia: ed è anche da considerarsi in
queste rivolture schifose lo strazio, e lo scherno, che si faceva di
quella repubblica Cispadana, che appena nata già si voleva ridurre sotto
la sferza di un governo aristocratico, come dicevano, e tirannico, che
era una faccenda grave in quei tempi. Ma essendosi stipulato nei
preliminari, che Mantova si restituisse all'imperatore, il direttorio
non volle consentire questa condizione, certamente gravissima in se
stessa, e per gli effetti che portava con se; conciossiachè il lasciare
un sì forte nido all'Austria in Italia era un fare perpetuamente incerta
la repubblica Lombarda, o Transpadana, che la vogliam nominare, ancora
tanto tenera in quei primi principj, ed un necessitare la presenza
continua di un grosso esercito Francese nell'Italia settentrionale.
Rendevansi anche per la medesima cagione incerte tutte le mutazioni di
stato, che in Italia avevano fatto i Francesi, e questi stati nuovi, ad
una prima presa d'armi, ad un primo romore, ad un primo sospetto, ad una
prima sollevazione d'animi, sarebbero iti tutti sossopra, nè mai
avrebbero potuto por radice, per quel segnale importuno dell'Austria
vicina e forte. Il rifiuto del direttorio fe' sorgere nuovi negoziati,
pei quali finalmente fu consentita Mantova alla repubblica Transpadana,
ma nacque al tempo stesso la necessità di ricompensare quella piazza
all'imperatore col restante dello stato Veneto, colla città stessa di
Venezia, e colla distruzione totale dell'antico governo Veneziano.
Assunse l'opera barbara e frodolenta il direttorio; s'addossò Buonaparte
il carico di mandarla ad effetto, ambi sperando di colorire il
tradimento ordito contro i Veneziani con fingere tradimenti orditi dai
Veneziani contro di loro.

Già abbiamo in un precedente libro raccontato, che Bergamo era stato
occupato da Buonaparte, come istrumento potente a volgere a sua
divozione l'animo dei popoli della terraferma Veneta. Fu del tutto
violento il modo, e contrario a tutti gli usi della neutralità.
Entrarono i repubblicani in Bergamo, Baraguey d'Hilliers gli guidava,
con cannoni ordinati a modo di guerra, con le micce accese,
s'impadronirono delle porte, recaronsi in mano le artiglierìe Veneziane,
intimarono al podestà Ottolini, facesse sgombrar dalla terra tutte le
truppe Venete; se nol facesse, userebbero la forza. In tale guisa
s'insignorirono di Bergamo coloro, che accusavano Venezia della violata
neutralità. Ma questo non era che il principio, ed il fondamento delle
trame che si ordivano. Erasi per opera di Buonaparte creata in Milano
una congregazione segreta, nella quale entravano in gran numero i
repubblicani Italiani, ed il cui fine era di operare rivoluzioni nel
paese Veneziano. Alcuni Francesi vi erano mescolati, che intendevano ai
medesimi fini. Tra questi un Landrieux, capo dello stato maggiore di
cavallerìa, era stato eletto dalla congregazione, qual operator
principale a turbare le cose Venete. Ma egli, o che avesse per onestà di
natura realmente in odio quest'opere pestifere, o che per motivo meno
sincero, come ne lo sospettò Buonaparte, avesse occulto intendimento con
gl'inquisitori di stato di Venezia, fe' sapere o per mezzo loro, o
immediatamente ad Ottolini, che, ove una persona fidata a Milano
mandasse per conferir con lui, le svelerebbe cose, che massimamente
importavano alla salute della repubblica Veneziana. Mandava il
segretario Stefani: trovava in Milano un avvocato Serpieri Romano,
trovava Landrieux, alloggiavanlo segretamente in casa Albani: affermava
Landrieux a Stefani, essere onest'uomo, per questo avere in abbominio le
rivoluzioni, già averne impedito una in Ispagna, volere impedire quella
dello stato Veneto; a ciò muoverlo l'onore della nazione Francese
calpestato da Buonaparte, dal direttorio, dai consigli, orrida tutta,
come diceva, e facinorosa gente; muoverlo ancora i benefizj fatti dalla
repubblica Veneziana all'esercito di Francia, muoverlo l'umanità,
muoverlo il desiderio della pace: avere fra un mese ad esser pace con
l'Austria, se fosse impedita la rivoluzione degli stati Veneti; nel caso
contrario non esservi più modo di conciliazione, non aver più freno
l'ambizione di Buonaparte; abbracciare nell'ambizione sua la sovranità
d'Italia. Soggiungeva poscia, che la rivoluzione dello stato Veneto era
opera della congregazione segreta di Milano, alla quale partecipavano
principalmente Porro Milanese, Lecchi, Gambara, Beccalosi da Brescia,
Alessandri, Caleppio, Adelasio da Bergamo; dovere lui stesso, Landrieux,
essere l'operator principale della rivoluzione, sapere i nomi, le forze,
le macchinazioni dei congiurati, dovere aver principio la rivoluzione in
Brescia, poi dilatarsi in Bergamo ed in Crema; uomini apposta,
seminatori di denaro di ribellione, essere sparsi fra i contadini delle
valli, matura non essere ancora la trama, avere ad essere fra otto o
dieci giorni: erano i nove di marzo. Trattenessesi, esortava, in Milano
Stefani, svelasse il tutto per un procaccio fidato a Battaglia,
provveditore straordinario di Brescia; perchè, affermava, impedita la
rivoluzione in Brescia, s'impedirebbe anche negli altri luoghi; intanto
non si facessero carcerazioni di persone, perchè per questo si
ritarderebbe, non s'impedirebbe l'esito della congiura: sapere il giorno
dell'unione di tutti i congiurati, ne avvertirebbe egli, acciocchè tutti
ad un tratto potessero arrestarsi, e così intieramente si renderebbe
vana la diabolica cospirazione. Protestatosi dallo Stefani, volersene
tornare a Bergamo, rispondeva Landrieux, non convenirsi, bensì andare a
Brescia. Toccatasi dal Veneziano la gratitudine della repubblica
rispondeva il Francese, premio non desiderare per allora, doversi il suo
nome tenere segreto, finchè l'esercito fosse ridotto sulle Alpi per
restituirsi in Francia; se Venezia allora si ricordasse di Landrieux,
ciò gli sarebbe a grado. Trovava modo Stefani di tornare a Bergamo; ebbe
raccontato il fatto ad Ottolini. Scriveva il podestà prestamente al
provveditore straordinario Battaglia. Ma i congiurati, forse per aver
avuto sentore, o lingua degli avvisi dati da Landrieux, furono più
presti a fare, che Ottolini e Battaglia ad impedire.

Era la mattina dei dodici marzo, quando un moto insolito si manifestava
in Bergamo, i congiurati chiamavano il popolo a libertà; predicavano,
ajutare i Francesi l'impresa; divisi in varie squadre giravano per la
città; fermavansi tratto tratto ai capi delle strade, poi di nuovo
marciavano; guardie Francesi raddoppiate alle porte, cannoni condotti
dal castello in piazza, due rivolti al palazzo; interrogato il
comandante Francese dal podestà, che cosa volesse significar questo,
accusava pattuglie insolite di soldati Veneziani e della sbirraglia.
Erano in Bergamo due compagnìe di cavallerìa Croata, due di fanti
d'oltremare, tre d'Italiani, forse con tutto questo trenta sbirri; non
montavano fra tutti a quattrocento: i Francesi quattro mila, se non
mentivano le polizze, perchè per altrettanti forniva i viveri la
provincia. Di quei pochi, col castello in mano, con tutte le artiglierie
in suo potere temeva il comandante. Insomma nasceva il romore, atterriti
gli amatori dello stato vecchio, imbaldanziti gli amatori del nuovo.
Lefevre, comandante per Francia, fatti chiamare a se i deputati alle
provvisioni, intimava loro, avessero a sottoscrivere il voto per la
libertà, ed unione del Bergamasco alla repubblica Cispadana: se nol
facessero, ne anderebbe la vita. In questo mezzo due uffiziali
repubblicani, l'Hermite e Boussion, presiedevano ai voti per la libertà,
ed unione alla Cispadana. Sottoscrivevano, alcuni per amore, molti per
forza. Era un andare e venire, una confusione, un trambusto incredibile.
Scendeva la notte intanto, e rendeva più terribile l'aspetto delle cose.
In questo mentre si creava il municipio; toglievano i repubblicani lo
stendardo Veneto, che ancora sventolava sulle mura del castello. Era
ancor libero Ottolini, instava presso a Lefevre comandante, della
santità dei neutri ammonendolo. Ma Lefevre, deposta in tutto la visiera,
faceva udire questo suono, che il popolo di Bergamo era libero, che per
questo egli aveva fatto torre lo stendardo Veneto, ostacolo alla
libertà; che le intraprese lettere del podestà (quest'erano le lettere
con le quali Ottolini mandava agl'inquisitori di stato la nota dei
congiurati, e che erano state intercette ed aperte da Lefevre) gli
servivano di regola; che però egli, Ottolini, avesse a sgombrar tosto da
Bergamo; quando no, il manderebbe carcerato a Milano. Cacciare dalla
propria sede sotto pena di esilio e di carcere un rappresentante
pubblico di un governo, è oltraggio tale, che niun altro può esser
maggiore, e solo avrebbe bastato, non solamente a giustificare, ma
ancora a necessitare qualunque presa d'armi, ed anzi una formale
dichiarazione di guerra da parte del senato Veneziano contro la Francia,
se questa non satisfacesse, come effettivamente non satisfece. Mentre il
comandante minacciava Ottolini, sopraggiungevano l'Hermite e Boussion, e
con loro i conti Pesenti ed Alborghetti, in divisa e nappa Francese. Di
bel nuovo intimavano ad Ottolini, partisse subito, o sarebbe mandato a
Milano. Partiva il podestà alla volta di Brescia, lasciando Bergamo in
poter dei novatori, i soldati Veneti, prima disarmati, poi mandati a
Brescia.

Il nuovo magistrato municipale mandava fuori un manifesto per informare,
come diceva, il popolo sovrano, che i municipali erano entrati in
ufficio. Scriveva quindi il giorno medesimo in nome del popolo sovrano
di Bergamo alla repubblica Cispadana, avere Bergamo conquistato la
libertà, desiderare collegarla con quella della Cispadana;
l'accettassero in amicizia, dessergli quella del popolo Cispadano.
«Viviamo, continuavano, combattiamo, e moriamo, se fia d'uopo, per la
causa medesima: al medesimo modo debbono vivere i popoli liberi: viviamo
adunque uniti per sempre voi, Francesi, e noi».

Pubblicavansi frequenti scritti, parte serj, parte faceti,
parte schernevoli sul lione di San Marco, sui piombi di
Venezia, sugl'inquisitori di stato, sulla tirannide d'Ottolini,
sull'aristocrazia, sull'oligarchia, e simili altre parole greche; strana
occupazione di menti del condannare in altri ciò che era in se, perchè
dei piombi, e degl'inquisitori si può domandare, che altra cosa fossero
i ministri di polizia del direttorio e di Buonaparte, se non inquisitori
di stato, e se non abbiano fatto arrestare, e tener prigione senza
processo più gente in quindici anni, che gl'inquisitori di Venezia in
tre secoli. Si può anche domandare, se i castelli di Vincenna, di Ham, e
di Pietra Castello non fossero piombi, e se il comandante di Milano non
esercitasse maggior tirannide contro coloro che non amavano lo stato
nuovo, che Ottolini contro quei che non amavano il vecchio. Quanto
all'aristocrazia ed all'oligarchia, gli uomini dritti, e che non si
lascian prendere alle grida, sapranno ben essi con qual nome chiamare
uno stato, come quello era di queste estemporanee repubbliche Italiane,
in cui un comandante militare comandava a pochi gridatori di libertà,
questi pochi molestavano con ischerni, con tasse, con prigionie, e con
esilj l'universale dei popoli. Io temo che da tutto questo chi mi legge
creda, ch'io non sia amico della libertà; ma queste cose io dico
appunto, perchè sono; imperciocchè il peggior male che si sia fatto alla
libertà, è l'aver chiamato col suo nome la tirannide. Trovomi in questo
concorde col generoso Parini: _ed ancor io_, diceva egli, _amo la
libertà, ma non la libertà fescennina_.

Intanto i novatori, non essendo senza sospetto sugli abitatori delle
campagne, mandavano uomini fidati a predicare la libertà, rizzavano
alberi, creavano municipali, gridavano contro l'aristocrazia: i popoli
aombravano, non sapendo che cosa queste strane fogge si volessero
significare. Non si muovevano in favor dello stato nuovo, perchè non
l'intendevano, e non vedevano qual bene avesse in se: neppur si
muovevano in favor del vecchio, perchè il caso improvviso di Bergamo gli
aveva fatti attoniti e temevano i Francesi che vi erano mescolati.
Arrivavano poscia Cispadani, Transpadani, Polacchi, ogni sorte di
patriotti, e facevano un predicare, uno scrivere, un festeggiare
incredibile.

Quivi non si rimanevano le disgrazie della repubblica veneziana.
Rivoltato Bergamo, volevano far mutazione in Brescia per vieppiù
stabilire nella divozione altrui quelle provincie. Non aveva omesso
Ottolini, quando ancora era in ufficio, d'informare il provveditore
straordinario Battaglia della trama che si macchinava contro di questa
città e gli aveva mandato il nome dei congiurati, dei quali non si era
punto ingannato, consigliandolo ad aspettare che tutti fossero uniti, il
che doveva accadere, secondo gli avvisi di Landrieux, il ventuno del
mese, e ad arrestargli, e ad uccidergli. Inoltre il rappresentante
Veneto a Milano Vincenti scriveva continuamente al provveditore
straordinario, stesse avvertito, perchè la congiura era vicina ad aver
effetto; si armasse, non si fidasse del comandante Francese del castello
di Brescia, perchè s'intendeva coi congiurati. Tutte queste cose
turbavano l'animo del provveditore, e lo tenevano sospeso, perchè
l'uccidere i congiurati non gli pareva sicuro in tanta contaminazione di
spiriti, massimamente pensando ch'essi appartenevano alle più principali
famiglie di Brescia. Da un'altra parte il far venire soldati da Verona
gli pareva dar troppo sospetto, temendo dei Francesi; nè anco quei
soldati potevano esser molti. Ristringeva in Brescia le squadre di
cavallerìa sparse nel contado; ma erano poche genti. Chiamava a se i
Lecchi, i Gambara, i Fenaroli, e gli altri amatori di novità, e gli
accarezzava, ma senza frutto. Non sapeva a qual partito appigliarsi; le
artiglierìe in mano dei Francesi; il castello poteva fulminare la città.
Scriveva Battaglia a Buonaparte, col quale aveva qualche entratura
d'amicizia, macchinarsi in Brescia contro lo stato da gente scellerata
sotto nome di protezione Francese; e stantechè tutte le artiglierìe
Venete erano in poter suo, richiederlo, che lo accomodasse di sei od
otto, perchè si potesse difendere: richiederlo, oltre a ciò, vietasse ai
soldati Lombardi il passo per la città, frenasse chi si vantava della
protezione di Francia. Dei cannoni nulla rispondeva Buonaparte; dei
Lombardi e del frenare rescriveva, non doversi perseguitar gli uomini in
grazia delle loro opinioni, non esser delitto se uno inclinava più ai
Francesi che ai Tedeschi, come se in questo caso si trattasse tra
Francesi e Tedeschi, e non tra ribelli ed uno stato al quale egli aveva
tolto i mezzi di difesa: e come se ancora si trattasse di opinioni e non
di fatti, e di congiure contro lo stato. Desiderava finalmente di veder
il provveditore. Accrescevano il pericolo ed il terrore la rivoluzione
di Bergamo. Le cose si avvicinavano all'estremo fine.

Ecco la sera dei diciasette marzo arrivare improvvisamente le novelle,
essere giunti a Cocaglio circa sessanta ufficiali Francesi condotti da
un Antonio Nicolini, Bresciano, ajutante di Kilmaine, ed impedire il
passo ad una squadra di cavallerìa, che da Brescia mandava il
provveditore a Chiari. S'aggiungevano poco stante altri perturbatori,
perchè una massa di circa cinquecento tra Lombardi e Bergamaschi,
guidati da capi Francesi, si erano congiunti coi primi, ed armati con
due cannoni, certamente avuti dai Francesi, perciocchè portavano lo
stemma imperiale d'Austria, viaggiavano verso Brescia. La mattina dei
diciotto già erano vicini: il comandante di Francia faceva in questo
punto aprir le cannoniere del castello, che miravano al palazzo. Dei
congiurati, quasi tutti nobili, chi si era ritirato in castello, chi
andato all'incontro dei Lombardi, e chi sparso in varj luoghi eccitava
il popolo a ribellarsi. Voleva Mocenigo podestà, che si armassero i
soldati della repubblica, e con la forza si resistesse ai ribelli;
Battaglia titubava per paura dei Francesi, dei nobili, e di tutto:
certo, il minor male che si possa dire di lui, è, che ebbe paura: ma
forse l'amicizia che aveva con Buonaparte nocque alla repubblica.
Mandava due uffiziali ai ribelli per udire quello, che si volessero.
Rispondevano, Lecchi il primo, volere per amore o per forza liberare il
popolo Bresciano dalla tirannide Veneta, aspettare in ajuto loro
diecimila soldati, e molti Francesi: badasse bene il provveditore a
quello che si facesse, perchè se resistesse, andrebbe Brescia a fuoco ed
a sangue. A questo suono Battaglia, non so se mi debba dire intimorito,
o peggio, raccoglieva tutti i suoi soldati nei quartieri, e dava ordine
che non resistessero; licenziava al tempo stesso le guardie del palazzo,
e si metteva in tutto a discrezione di coloro che volevano spegnere il
dominio di quel principe, che aveva in lui collocato tanta fede.
Mocenigo, veduto la terra abbandonata da quello che poteva più di lui,
si fuggiva. Intanto il popolo stimolato dai congiurati, e già essendosi
avvicinati alle mura i novatori di fuori, tumultuava, gridando libertà.
Accresceva l'impeto l'apparire di un Pisani, stato molto tempo nei
piombi: le grida contro i Veneziani tiranni montavano al cielo.
Sottomessi gli amatori dell'antica repubblica dal popolo tumultuante,
dalla gente armata che veniva di fuori, dalla connivenza manifesta dei
repubblicani di Francia, dall'attitudine minacciosa del castello pronto
a fulminare, poche, chiuse, ed ordinate a non resistere le soldatesche
Veneziane, fu in poco d'ora Brescia ridotta in potestà dei novatori.
Cercavano Mocenigo per maltrattarlo; ma non fu trovato. Arrestavano
Battaglia, e per poco stette che non Io uccidessero. Lo serravano poscia
in castello, dove era custodito da soldati Francesi, opera certamente
meritevole di ogni riprensione; perchè se era brutta cosa il secondare
la ribellione, bene era peggiore il farsi complice dei ribelli col tener
carcerato un magistrato principalissimo di una repubblica, alla quale la
Francia continuava a protestare amicizia.

Udivansi con grandissimo terrore le novelle di Bergamo e di Brescia a
Venezia. Scriveva il senato, di cui queste cose molto angustiavano
l'animo, le sue querele al ministro Lallemand; le scriveva al nobile
Querini in Francia. Si rispondeva, che non si sapeva capire, che i
Francesi non s'ingerivano, che la Francia era amica a Venezia, che
qualche cosa si doveva pur dare alla natura delle soldatesche. Ma
l'importanza era in Buonaparte, divenuto padrone della somma delle cose
in Italia. Però mandava il senato appresso a lui i due Savj del collegio
Francesco Pesaro, e Gian Battista Corner, affinchè gli dimostrassero,
quanto offendessero la neutralità e la sovranità della repubblica le
cose accadute in Bergamo ed in Brescia per opera dei comandanti
Francesi, e quanto fossero contrarie alle protestazioni di amicizia, che
la repubblica di Francia continuamente, ed anche recentemente aveva
fatte a quella di Venezia. Oltre a ciò di nuovo, ed asseverantemente
protestassero dell'incorrotta fede, e della costante amicizia del senato
verso la Francia; stringesserlo a disappruovare pubblicamente la
condotta dei comandanti delle due città ribellate, ed a restituire i due
castelli, fonti evidenti della ribellione; richiedesserlo in fine, che
consentisse, che il senato con le armi in mano rimettesse sotto
l'obbedienza i ribelli. Trovato in Gorizia il generale repubblicano,
espostogli il fatto dai legati, rispondeva, non abbastanza ancora essere
sicure le sorti della guerra, perchè potesse restituire alla repubblica
i castelli occupati: potrebbe il senato fare quanto gli sarebbe a grado
per sottomettere i ribelli, purchè le genti Francesi, e gl'interessi
loro non ne fossero offesi: del comandante di Bergamo, perchè questi più
di quel di Brescia si era mescolato nella rivoluzione, ordinerebbe,
fosse condotto a Milano e processato; sarebbe, se colpevole, castigato:
allegava essere sincera la fede della Francia verso Venezia. Trapassando
poscia più oltre, si offeriva ad usare le proprie forze per ridurre i
novatori a divozione del senato, e che ove ne fosse richiesto, il
farebbe. Toccava finalmente, che sarebbe bene, che Venezia più
strettamente si congiungesse in amicizia colla Francia.

Covava in tutto questo una insidia: perchè mentre affermava Buonaparte,
essere in potestà del senato il fare quanto gli parrebbe conveniente per
ridurre all'ordine i ribelli, pubblicava Landrieux a Bergamo, forse
volendo, per essersi effettuato quello che forse egli aveva voluto
impedire, ricoprire con mostrar severità i sospetti, che potevano
concepirsi di lui dai repubblicani di Francia e d'Italia, che nissuna
gente armata sarebbe lasciata entrare nè in Brescia, nè in Bergamo, e
che se alcuna vi si appresentasse, questa avrebbe assalito, come nemico,
con tutte le sue forze. Ma le cose da più alta sede pendevano che da
Landrieux, perchè visitato a Parigi dal nobile Querini uno dei cinque
del direttorio, e dettogli, che poichè i Francesi protestavano, non
volersi mescolare nel governo interno delle città Venete, doveva
riuscire cosa indifferente al direttorio, se il senato rimettesse nel
dovere i Bergamaschi, rispondeva risolutamente il quinqueviro, non lo
sperasse, e che finchè fossero in Bergamo truppe Francesi, non l'avrebbe
mai il direttorio permesso. Replicato dal Querini, che di tale divieto
non comprendeva la ragione, soggiungeva il quinqueviro, ciò esser
chiaro, perchè i Francesi essendo più forti dei Veneziani, a loro stava
a comandare in quei luoghi; le quali voci certamente sono da stimarsi
barbare; perchè bene si sa, e pur troppo, che queste cose spesso si sono
fatte; ma l'asseverare con tanta fronte, che sia diritto e giusto farle,
è nuovo del tutto. Terminava il quinqueviro dicendo, che infine non
toccava alla repubblica di Venezia a comandare alla Francese, e che
vedeva bene, che i discorsi del Quirini dimostravano, che il governo
Veneto non si fidava nella lealtà del direttorio, ma che se così fosse,
avrebbe potuto farlo pentire. Da ciò si vede, quale concetto si debba
fare della condiscendenza di Buonaparte. In tale modo si sollevavano dai
capi dell'esercito repubblicano i sudditi contro Venezia, ed a Venezia
si vietava che gli sottomettesse.

Alle gravissime proposte del capitano di Francia si scuotevano i legati,
parendo loro, come era veramente, cosa enorme, pericolosa, e di pessimo
esempio, che soldati forestieri si adoperassero per tornare a divozione
i ribelli della repubblica. Per la qual cosa negavano la offerta,
restringendosi con dire, che poichè i castelli erano in mano dei
Francesi, e servivano di appoggio ai turbatori dell'antico stato, ragion
voleva, acciocchè si pareggiassero le partite, ch'ei facesse qualche
dimostrazione pubblica per disappruovare i moti, che si erano suscitati.
Al che non consentendo rispondeva, che in mezzo all'ardore di quelle
nuove opinioni che molto avevano ajutato le sue armi, sarebbe certamente
incolpato, se ora si dimostrasse avverso a coloro, che si erano scoperti
fautori del nome e delle massime di Francia; che solo a ciò fare si
sarebbe piegato, quando il direttorio precisamente glie l'avesse
comandato. Tornava poscia sul parlare di più stretti vincoli d'amicizia
colla Francia, proponendo per esempio il re di Sardegna, ed affermava,
esser questo il mezzo migliore per frenar le rivoluzioni. Le quali
esibizioni ed esortazioni, chi si farà a considerare fino a qual termine
già fossero trascorse le cose, e le offerte fatte all'imperatore
Francesco, saranno testimonio certo, ch'elle avevano tutt'altro fine,
che la salute di Venezia. Del resto, senza tanti giri di parole, e
serbando anche in sua potestà, per sicurezza del suo esercito, i
castelli di Bergamo e di Brescia, bastava bene che il generalissimo
ordinasse, o che con un cenno solo significasse, che Bergamo e Brescia
ritornassero all'obbedienza di Venezia, che i magistrati instituiti dai
novatori cessassero l'ufficio, e che quei del senato fossero restituiti
al loro, perchè tutte queste cose avessero incontanente la loro
esecuzione. Anzi il solo dichiarare, ch'egli disappruovava quelle due
rivoluzioni, e che contro la sua volontà erano state effettuate, avrebbe
rintegrato subitamente nelle due città ribelli il consueto dominio. Il
non averlo voluto fare dimostra viemaggiormente i disegni sinistri.
Strana esibizione di Buonaparte era questa di voler far tornare
all'obbedienza quelle terre, ch'egli stesso aveva incitato a ribellione;
imperciocchè, senza andar più vagando in questa materia, certa cosa è,
che per ordine espresso di lui furono fatte ribellare ai Veneziani le
città Veneziane, di cui si tratta. Rispondevano i legati della
repubblica, volere il senato l'amicizia di Francia, dell'alleanza
risolverebbe quando, ritratta l'Europa da quell'immenso disordine, e
ricomposta in quieto stato, potrebbe con sicurezza di consiglio
deliberare. A queste parole si alterava gravemente il vincitore; poi
tornando sull'antiche querele, acerbamente rimproverava ai Veneziani il
ricovero dato al conte di Provenza ed al duca di Modena, e l'aver
ricettato i tesori di Modena e d'Inghilterra; a questo passo dimostrava
voglia di por mano su di questi tesori; il che palesava, quanto fosse in
lui lo sprezzo della neutralità.

Mentre il generalissimo di Francia, parte accarezzava, parte minacciava
a Gorizia i legati di Venezia, lusinghiere parole pubblicava Kilmaine,
generale, che reggeva la Lombardia. Biasimava il comandante di Bergamo
del non averlo fatto consapevole degli accidenti seguiti, sperava, non
ne fosse partecipe, gli proibiva di mescolarsene; se il facesse, il
punirebbe, essere neutralità fra le due repubbliche, volere il
generalissimo, volere lui stesso, che se le portasse rispetto. Se questa
lettera di Kilmaine fosse vera o finta, non si sa, perchè è di data
incerta. Del resto l'opera del comandante nell'ajutare la ribellione di
Bergamo, era notoria, non solo in questa città, ma ancora in tutta
Lombardia, e metterla in dubbio era un'astuzia ridicola; nè il
comandante medesimo fu mai tradotto in giudizio.

Come i fatti rispondessero alle parole di Kilmaine, o vere o finte che
si fossero, il dimostrava pochi giorni dopo la rivoluzione di Crema,
opera non solo certa, ma anche evidente delle truppe Francesi; perchè il
giorno ventisette marzo, appresentatasi una squadra di cavallerìa di
Francia alla porta, chiedeva il comandante l'entrata, promettendo di non
inferire molestia, e sarebbe dimani partito per Soncino. Introdotti, si
portarono quietamente quel giorno. Ma il dì seguente comparivano due
compagnie armate della medesima nazione; una verso la porta Ombriano,
l'altra verso quella del Serio, nè così tosto si erano avvicinate alle
mura, che le truppe di dentro aprivano le porte, per modo che, dato il
varco, e per far più presto, scalando alcuni le mura, si facevano
padroni della terra. Correvano quindi a disarmare i soldati Veneziani:
s'impossessavano dei quartieri, occupavano il palazzo pubblico,
minacciavano nella vita con l'armi inarcate il podestà, e, disarmato,
costringevano a dismettere l'ufficio. Occupavano al tempo stesso la
camera, il monte, il fondaco, gli uffici, le cancellerie. Taciute tutte
le altre iniquità usate a Venezia, se questa sola della violenta
occupazione di Crema non bastasse per giustificare il senato a sorgere
subitamente con l'armi in mano contro i Buonapartiani, il diranno tutti
coloro, ai quali sta più a cuore la giustizia, che la forza.

Arrivava a Crema l'Hermite già partecipe del rivolgimento di Bergamo, e
si metteva all'atto di blandire il podestà con parole soavi,
dell'ufficio dolcemente esercitato lodandolo. Somiglianti parole usava
l'ufficiale del direttorio, che, distrutta per forza e per inganno
l'autorità sovrana di Venezia sopra Crema, se ne giva affermando, che i
Francesi erano buoni amici della repubblica di Venezia. Mescolaronsi in
questo moto pochi uomini del paese, fra i quali principalmente
comparirono il marchese Gambazocca, ed i conti Asperti, Locatelli, e
Romini venuti da Bergamo. Creavasi il municipio, piantavasi l'albero,
ballavavisi intorno, appiccavasi una fune al collo del lione di San
Marco, come se fosse tempo da ridere; facevasi la luminaria, gridavasi
libertà. Il podestà fu lasciato partire senza offesa. Così Crema per
opera dei soldati Buonapartiani fu ridotta a divozione dei novatori.
Kilmaine, che aveva scritto la bella lettera pel fatto di Bergamo, se ne
stette tacendo per quel di Crema.

Le rivoluzioni di Bergamo, di Brescia e di Crema facevano sorgere nuovi
pensieri tanto nei capi Francesi, quanto nel senato Veneziano, così come
ancora fra i sudditi, che si conservavano fedeli. Vedevano i primi, che
l'accessione di quelle tre principali città d'Oltremincio era di somma
importanza ai loro ulteriori disegni; perchè oltre al più facile vivere
per la ricchezza di quei territorj, i novatori, che gli secondavano,
divenivano e più audaci e più numerosi. Faceva in questo loro esempio
grandissimo frutto, e nuova gente novatrice, siccome un nembo ne tira un
altro, si accostava. Principale fondamento a tutto questo moto era
Brescia, città ricca, popolosa, abbondante d'uomini fieri e bellicosi.
Quivi ancora gli ottimati, o che amassero la libertà, o che avessero
gelosia contro i patrizi Veneti, o che solamente si fossero lasciati
stravolgere dalla vertigine comune, favorivano la rivoluzione. Nel che
Brescia si diversificava da Bergamo, dove i più fra i ricchi si
mostravano avversi. Accorrevano poi a Brescia Dombrowski co' suoi
Polacchi, Lahoz co' suoi Italiani, e davano incentivi con le parole,
animo con le forze, esempio con l'ordinate schiere. Pavesi, Lodigiani,
Milanesi, Bergamaschi, Napolitani vi arrivavano continuamente, chi con
lingue pronte per orare, chi con penne per iscrivere, chi con armi per
combattere. La sollevazione, l'impeto, la concitazione andavano al
colmo; le minacce e gli scherni che facevano contro i patrizi, erano
incredibili. Già si persuadevano, che alla loro prima giunta dovesse
andar sossopra tutta, ed a ruina la Veneziana repubblica. Lahoz,
Gambara, Lecchi, ed un Mallet, generale di Francia, anch'egli mescolato
in questi moti, trionfavano. Queste cose vedevano con gli occhi loro i
capi dell'esercito Francese, e le passavano: se le sapeva Buonaparte, e
le passava con troppa più sopportazione, che si convenisse alla sincera
fede.

Preparata la strada alla rivoluzione delle altre parti della terraferma
Veneta situate sulla destra del Mincio, per mezzo massimamente della
potente Brescia, innalzavano i sollevati l'animo a maggiori cose,
proponendosi di turbare anche i paesi posti sulla riva destra
dell'Adige, principalmente Verona tanto importante per la sua grandezza,
e per essere passo del fiume. Questo era anche risolutamente l'intento
di Buonaparte; perciocchè più di un mese prima che sorgesse la
sollevazione di Verona, aveva dato ordine a' suoi comandanti in questa
città, che procurassero la rivoluzione medesima con tutte le forze, e
con tutte le arti loro. Nel che con maneggi, parte segreti, parte palesi
il secondavano. Mentre tutti quest'inganni si tramavano, non erano
ancora le cose sicure pei Francesi, che tuttavia si trovavano a fronte
dell'arciduca sulle rive del Tagliamento. Il capitano Pico, che aveva
anche avuto al medesimo tempo carico da Buonaparte di macchinare in
Verona contro i Veneziani, gli rappresentava, che il moto in lei sarebbe
riuscito pericoloso, e di esito molto incerto, stantechè l'arciduca gli
stava ancora davanti molto poderoso: esortava pertanto, aspettasse tempo
più propizio. Rispondeva, gisse pure, e sommuovesse Verona. Poi
soggiungeva, che se la sommossa andasse bene sarebbe libera l'Italia, se
male, la Cisalpina repubblica (con tal nome dopo la conquista di Mantova
aveva chiamato la Transpadana) almeno resterebbe. Dette queste parole,
accommiatava Pico, raccomandandogli, s'intendesse con Beaupoil e con
Kilmaine, e gli desse ragguaglio di tutto che accadesse: desse intanto
ricovero in Mantova ai patriotti che fossero in pericolo, e gli rendesse
sicuri, che sarebbero liberi. Nè in Brescia stavano oziosi i novatori
rispetto a Verona; perchè colà mandavano agenti segreti, parte da
Brescia medesima, parte da Desenzano, parte da Lonato, affinchè
cooperassero alla sollevazione. Così Verona era insidiata da Buonaparte,
da' suoi capitani, dai novatori armati, dai novatori non armati,
Italiani, Polacchi, Svizzeri, e Francesi. Non ostante tutto questo il
canuto Lallemand, ed il giovane Buonaparte sempre protestavano a nome di
Francia dell'incontaminata fede, e della sincera amicizia verso la
repubblica Veneziana.

Le insidie ordite per ribellar Verona erano venute a notizia del governo
Veneto, non solamente per le dimostrazioni tanto palesi dei Bresciani
sollevati, ma ancora per segreti avvisi di alcuni fra quelli stessi che
macchinavano. Pensava pertanto al rimedio contro sì grave pericolo. Vi
mandava, con dar voce di cagioni diverse dai sospetti, parecchi
reggimenti di Schiavoni: vi mandava due provveditori straordinari,
Giuseppe Giovanelli, giovane animoso e prudente, e Niccolò Erizzo, uomo
di natura molto calda, ed amantissimo del nome Veneziano. Ma perchè le
radici della forza erano nel paese, dava facoltà amplissima al conte
Francesco degli Emilj, personaggio ricchissimo e di molto seguito,
acciocchè armasse la gente del contado, promettesse e desse soldi, ogni
e qualunque cosa, che in poter suo fosse, facesse, per isventare le
macchinazioni dei repubblicani. Accettava volentieri il carico il conte
Emilio, e tra l'autorità del suo nome, e l'efficacia delle sue
ricchezze, faceva non poco frutto, soldando gente, provvedendo armi,
ammassando munizioni, traendo a se buoni e cattivi per tenere in piede
l'insidiata repubblica. Faceva compagni alla sua impresa il conte
Verità, ed il conte Malenza co' suoi due figliuoli, uomini anch'essi
molto infiammati nel difendere l'antico dominio dei Veneziani. Il
secondavano efficacemente i preti ed i frati con le esortazioni loro,
alle quali maggior forza accrescevano lo strazio testè fatto del papa, e
lo spoglio di Loreto: gli animi già infieriti per tante ingiurie, di
maggior veleno s'imbevevano per l'oltraggiata religione. Accresceva lo
sdegno l'orribile governo, che facevano delle province le truppe
repubblicane, sì quelle che stanziavano, come quelle che viaggiavano.
Vieppiù innaspriva i popoli una ingiustizia manifesta, perchè i bagagli
rapiti dai Tedeschi in guerra, eran fatti pagare dai comuni. Quel dei
Due Castelli, situato sull'agro Veronese, e composto appena di
cinquecento abitatori, per esservi stato in una sortita da Mantova
rapito dai Tedeschi non so che carro di bagaglio di generali, fu posto
da Buonaparte ad una taglia di cencinquanta mila franchi, taglia tanto
esorbitante per quello piuttosto casale che villaggio, che era anche
ridicola. Perchè poi non la potevano pagare, vi mandava Junot con un
grosso di cavalleria a vivervi a discrezione. Queste enormità si
moltiplicavano; i popoli, che non vedevano altra cagione, che una
insolenza fantastica, od una sete di rapire insaziabile si riempivano di
sdegno. Giuravano di andar all'incontro di ogni più grave pericolo, di
sopportare ogni più crudele disgrazia piuttostochè non vendicarsi, e non
tentare di sottrarsi a sì orribile dominazione. Molto sangue Francese fu
certamente versato, e pur troppo barbaramente a Verona, e fu sangue, la
maggior parte, d'innocenti. Ma gli autori veri e primi di sì cruda
carnificina, non inganneranno punto la giustizia divina, nè il giudizio
dei posteri. Sa Dio, e sapranno i posteri, se contro il Veneziano
governo, o contro Buonaparte, se contro i conculcati o contro i
conculcatori, se contro il conte Francesco degli Emilj, o contro coloro,
che il generalissimo di Francia secondavano nell'opera rea prima di far
ribellar Verona contro il senato, poi di vendere Venezia, se contro chi
non voleva essere tradito, o contro chi voleva tradire sia quel sangue
sparso, e contro chi gridi vendetta.

Dava nuovo animo ai Veronesi il fatto di Salò, perchè, andata contro
questa terra una grossa squadra di Bresciani, mista di Polacchi e di
qualche Francese, fu rotta con non poca strage dai Salodiani, aiutati
dagli abitatori della valle di Sabbia; i quali, siccome quelli che erano
molto affezionati al nome Veneziano, erano accorsi per conservare la
città sotto la divozione dell'antico principe. Quest'erano le masse
ordinate dall'Ottolini ai tempi del suo ufficio in Bergamo. Lodevole
esempio di fedeltà e di ardire dava nella fazione di Salò il
provveditore Francesco Cicogna; dal che si può argomentare quale
mutazione avrebbero fatto le cose di Venezia, se il senato avesse
permesso, che Ottolini desse dentro, quando ancora era tempo, col suo
stormo, e se Battaglia tale fosse stato quali furono Ottolini e Cicogna.
I prigioni fatti a Salò, che arrivarono a più di ducento, furono
condotti a trionfo per Verona, i sudditi carcerati, come rei di stato.
La vittoria dei Salodiani rinvigoriva gli animi sbigottiti in tutta la
terraferma Veneta. Armavansi a gara i popoli, e protestavano della fede
loro verso il senato. Questo moto fu apposto a delitto ai Veneziani da
Buonaparte, e dagli storici adulatori di lui, i quali per altro
confessano, che in quel momento stesso, e già da lungo tempo prima si
trattava di far indenne l'Austria a spese di Venezia. Adunque doveva
Venezia darsi di per se stessa vinta, e disarmata in mano di chi sotto
colore di amicizia la tradiva? Certamente doveva Venezia in
quell'estremo frangente, in cui era caduta, non per colpa propria, ma
d'altrui, difendersi: bene gli uomini generosi, gli amatori massimamente
del nome e del costume Italiano le daranno eterno biasimo del non
essersi abbastanza, ed a tempo difesa, e con dolore vedranno nei ricordi
delle storie scritto i posteri, che l'opera della sua distruzione sia
stata frutto, tanto della debolezza de' suoi reggitori, quanto della
malvagità di amici fraudolenti; poichè fuori di dubbio è, che, passando
anche sotto silenzio le passate occasioni, se dopo la vittoria dei
Salodiani, le disposizioni tanto incitate dei Veronesi, ed i
preparamenti fatti nell'estuario, in un con le vittorie di Laudon nel
Tirolo e con le masse Tirolesi e Croate, avesse il senato fatto una
forte risoluzione coll'unirsi all'Austria, e col dichiarare la guerra
alla repubblica di Francia, si sarebbe trovato Buonaparte in gravissimo
pericolo, e l'antico dominio dei Veneziani sarebbe stato preservato. Ma
l'aver voluto aspettare l'estrema ingiuria, quando già le ingiurie
avevano oltrepassato l'estremo, e l'aver abbandonato i sudditi, quando
volevano difenderla, fu cagione della ruina della repubblica.

Le insidie contro Venezia alle raccontate cose non si rimanevano. I moti
della terraferma erano spontanei, e solo cagionati dalla rabbia concetta
dai popoli infastiditi delle insolenze, e sdegnati dalle ingiurie dei
forestieri. Perciò il senato gli poteva qualificare come opera non sua,
e sempre protestare, quanto spetta alla direzione del governo, della
perfetta neutralità. Ma i capi delle rivoluzioni in Italia, secondando
il talento proprio, e credendo di far cosa grata al generalissimo,
pensarono di fabbricare una menzogna, ed apponendo un atto falso ad uno
dei magistrati più principali far in modo, che il governo Veneziano egli
medesimo paresse colpevole di ree instigazioni contro i Francesi; della
qual fraude nissuna si può immaginare nè più brutta, nè più diabolica.
Inventarono adunque e pubblicarono un manifesto, attribuendolo a
Battaglia, provveditore straordinario per la repubblica in terraferma,
col quale si stimolavano i popoli a correre contro i Francesi, e ad
uccidergli. Fu questo manifesto composto per opera di un Salvadori,
novatore molto operativo di Milano, e rapportatore palese e segreto di
Buonaparte, che poscia creatosi imperatore, l'abbandonò in miseria tale,
che gittatosi in fiume a Parigi terminò con fine disperato una vita poco
onorevole. Tornando al manifesto, fu egli stampato in un giornale a
Milano, intitolato il Termometro politico, giornale che si scriveva in
casa del Salvadori da patriotti molto migliori di lui, ma portati ancor
essi dalla illusione e dalla vertigine di quell'età. Quantunque
astutamente gli sia stata apposta la data dei venti marzo, uscì
veramente ai cinque aprile, tempo opportuno perchè Buonaparte arrivato a
Judenburgo a questo tempo, già offeriva gli spogli della repubblica, e
già fatto sicuro della pace con l'imperatore, non aveva più timore delle
masse Veneziane. Così l'incitare contro i Francesi era pretesto di far
uccidere i Francesi dai Veneziani, i Veneziani dai Francesi, e per
trovar compensi all'imperatore a danni di Venezia. Il non aver fatto il
generalissimo alcun risentimento contro gli autori di un fatto tanto
grave, e che poteva e doveva costar la vita a tanti Francesi, pruova
ch'ei ne fosse soddisfatto.

Il manifesto era quest'esso:

«Noi Francesco Battaglia per la serenissima repubblica di Venezia
provveditore straordinario in terraferma.

«Un fanatico ardore di alcuni briganti nemici dell'ordine, e delle leggi
eccitò la facile nazione Bergamasca a divenir ribelle al proprio
legittimo sovrano, ed a far correre da una moltitudine di facinorosi
prezzolati altre città, e provincie dello stato per sommovere anche quei
popoli. Contro questi nemici del principato noi eccitiamo i fedelissimi
sudditi a prendere in massa le armi, e dissipargli, e distruggergli, non
dando quartiere o perdono a nissuno, ancorchè si rendesse prigioniero,
certo che sì tosto gli sarà dal governo data mano, e assistenza con
denaro, e truppe Schiavone regolate, che sono già al soldo della
repubblica, e preparate all'incontro.

«Non dubiti nissuno dell'esito felice di tale impresa, giacchè possiamo
assicurare i popoli, che l'esercito Austriaco ha inviluppato, e
compiutamente battuti i Francesi nel Tirolo e nel Friuli, e sono in
piena ritirata i pochi avanzi di quelle torme sanguinarie e irreligiose,
che sotto il pretesto di far la guerra ai nemici devastarono i paesi, e
concussero le nazioni della repubblica, che loro si è sempre dimostrata
amica sincera e neutrale, e vengono perciò i Francesi ad essere
impossibilitati di prestar mano e soccorso ai ribelli, anzi aspettiamo
il momento favorevole d'impedire la stessa ritirata, alla quale di
necessità sono costretti.

«Invitiamo inoltre gli stessi Bergamaschi, rimasti fedeli alla
repubblica, e le altre nazioni a cacciare i Francesi dalle città e
castelli, che contro ogni diritto hanno occupato, e a dirigersi ai
commissarj nostri Pier Girolamo Zanchi, e dottor fisico Pietro Locatelli
per avere le opportune instruzioni, e la paga di lire quattro al giorno
per ogni giornata in cui militassero.

«Verona, 20 marzo 1797.

«Francesco Battaglia, provveditore straordinario in terraferma,

«Gian-Maria Allegri, cancelliere di Sua Eccellenza. Per lo stampatore
camerale».

Questo manifesto si spargeva in copia dai patriotti e dai capi Francesi,
massimamente da Landrieux. Nè credendo i macchinatori di questa fraude,
che tutto l'operato fin qui bastasse, perchè i popoli vi prestassero
fede, Lahoz, capo e guida di tutte le genti Lombarde e Polacche, e che
mescolato in queste trame di rivoluzione ne conosceva bene il fondo, gli
avvertiva con bando pubblico, che la neutralità era stata rotta dai
tradimenti di Battaglia, il quale, soggiungeva, pazzamente si era
persuaso, che «Voi altri contadini, privi in tutto di arte militare,
sareste i vincitori dei Francesi, la prima nazione dell'universo pel
coraggio, e la scienza della guerra. Sappiate adunque, che il generale
Buonaparte ha ordinato, che Battaglia sia messo in ferri, ed impiccato;
che saranno pure impiccati coloro, che v'inciteranno alla ribellione; le
vostre case saranno arse, le famiglie desolate: uscite d'errore, e
presto, deponete le armi, portatele al comandante di Brescia; mandategli
deputati; quando no, perirete tutti».

Queste ingannevoli dimostrazioni si facevano dagli autori stessi del
manifesto per far credere ai popoli, ch'ei fosse vero; e quei ferri, e
quelle forche erano trovati bugiardissimi, perchè Battaglia, trovandosi
allora in Venezia, non era in potestà di Buonaparte nè di farlo
arrestare, nè di farlo impiccare. La verità della storia richiede oltre
a ciò, che noi scriviamo, che il provveditore non era nemmeno per venire
in potestà del generale; perchè quando Buonaparte distrusse Venezia,
domandò la prigionia e la morte di tutt'altre persone che di quella di
Battaglia, ancorchè egli fosse il più colpevole di tutti verso i
Francesi, se opera sua fosse stato il manifesto: che anzi Buonaparte
accarezzò Battaglia, e se lo tenne molto caro. Noi sappiamo, che il
provveditore era partigiano di qualche riforma negli ordini dello stato;
ma che Buonaparte avesse altre cagioni di amarlo, noi non vogliamo nè
affermare nè negare, ancorchè troviamo scritto, che questo Veneziano
abbia servito ai disegni del generale Francese più di quanto la libertà,
e l'independenza della sua patria comportassero.

Allontanava da se Battaglia l'infamia del manifesto con ismentirlo: lo
smentiva solennemente il senato. Ma nulla giovava; perchè i tempi erano
più forti delle protestazioni, ed era strana veramente, e
compassionevole cosa il vedere, che gl'innocenti cercassero di
giustificarsi appresso i rei di un delitto, che essi rei contro
gl'innocenti avevano commesso, e che a loro per distruggergli
imputavano; condizione unica per certo, che sia stata al mondo, e degna
veramente della malvagità di quei tempi.

Rivoltate le regioni d'oltre Mincio dall'antico dominio dei Veneziani,
era a Buonaparte spianata la strada alla distruzione di quel nobile ed
innocente stato. Restava, che le sue condizioni divenissero tanto sicure
rispetto agli Austriaci, ch'ei potesse senza pericolo mandar fuori
quello, che già da lungo tempo si era nell'animo concetto. A questo gli
dava occasione la tregua sottoscritta coi legati dell'imperatore il dì
sette aprile a Judenburgo; alla quale conclusione non si venne nè da una
parte nè dall'altra, se non promessi, ed accettati i compensi a spese
della repubblica Veneziana. Solo restava all'Austria qualche residuo di
renitenza al consentire, per accomodar se, ad accettar le spoglie di un
governo, dal quale non aveva ricevuto alcuna ingiuria, col quale era
congiunta d'amicizia, e che anzi a motivo di questa sua amicizia si
trovava ridotto a tali compassionevoli strette. A questo rimediava
Buonaparte col far rivoltare lo stato dei Veneziani, anche sulla
sinistra del Mincio; perchè se ripugnava all'Austria il nuocere a
Venezia sotto il governo antico, bene sapeva che non le ripugnerebbe il
nuocerle sotto il nuovo, odioso a lei pei principj, non congiunto con
lei per alcun vincolo di amicizia. Non così tosto ebbe sottoscritto la
tregua coll'imperatore, che incominciò le dimostrazioni ostili contro i
Veneziani; il che mandò ad esecuzione in vari modi, ma che tutti
tendevano al medesimo fine. Primieramente mandò il suo aiutante Junot
con amare condizioni a fare un violento ufficio a Venezia non senza
grave ferita alla dignità della repubblica. Arrivato Junot altieramente
richiedeva per parte del generalissimo di essere udito incontanente in
pien collegio dal serenissimo principe. Correvano allora i giorni santi;
era il sabato, in cui per antico costume non sedevano i magistrati,
intenti in quel giorno a celebrar nelle chiese i divini misteri.
Avvertivanne Junot; ma egli, giovane impaziente mandato da un giovane
impazientissimo, insisteva dicendo, o l'udissero subito, o appiccherebbe
le cedole della guerra ai muri. Credettero i padri, che il derogare
all'uso antico fosse minore scandalo di quanto era capace di commettere
quel soldato, e consentirono ad udirlo la mattina del sabato. Introdotto
in collegio, dov'erano adunati il doge, i suoi sei consiglieri, i tre
capi della quarantia criminale, i sei savi grandi, i cinque di
terraferma, ed i cinque agli ordini, leggeva, con parlare prima timoroso
per la sorpresa, poi superbissimo per la natura, una lettera, che
scriveva Buonaparte al doge il dì nove aprile da Judenburgo, ed era
quest'essa: «Tutta la terraferma della serenissima repubblica di Venezia
è in armi: in ogni parte sollevati ed armati gridano i paesani morte ai
Francesi, molte centinaja di soldati dell'esercito Italico già sono
stati uccisi; invano voi disappruovate le turbe raccolte pei vostri
ordini. Credete voi, che nel momento in cui mi trovo nel cuore della
Germania, io non possa far rispettare il primo popolo dell'universo?
Credete voi, che le legioni d'Italia sopporteranno pazientemente le
stragi, che voi eccitate? Il sangue de' miei compagni sarà vendicato: a
sì nobile ufficio sentirà moltiplicarsi a molti doppi il coraggio ogni
battaglione, ogni soldato Francese. Con empia perfidia corrispose il
senato di Venezia ai generosi modi usati da noi con lui. Il mio
aiutante, che vi reca la presente, è portatore o di pace, o di guerra.
Se voi subito non dissolvete le masse, se non arrestate, e non date in
mia mano gli autori degli omicidj, la guerra è dichiarata. Non è già il
Turco sulle frontiere vostre, nissun nemico vi minaccia; d'animo
deliberato voi avete inventato pretesti per giustificar le masse armate
contro l'esercito; ma ventiquattr'ore di tempo, e non saran più: non
siamo più ai tempi di Carlo Ottavo. Se, contro il chiaro intendimento
del governo Francese, voi mi sforzate alla guerra, non pensate per
questo, che ad esempio degli assassini, che voi avete armati, i soldati
Francesi siano per devastar le campagne del popolo innocente e
sfortunato della terraferma. Io lo proteggerò, ed egli benedirà un
giorno fino i delitti, che avranno obbligato l'esercito Francese a
liberarlo dal vostro tirannico governo».

Qui non è bisogno aggiungere discorsi per giudicare di così fatta
intimazione. Solo si debbe avvertire che i paesani, che difendevano il
loro sovrano, non si sarebbero mossi, e non avrebbero ucciso i soldati
Francesi, se gl'insidiatori con mandato espresso del generale di Francia
non avessero seminato la ribellione. Del resto alcuni pur troppo furono
uccisi, ma non a centinaia, come la solita buonapartiana gonfiezza ebbe
allegato. Taccio la villania di parlare con tali espressioni ad un
principe, in cui era raccolta tutta la nazione Veneziana. Se questa è
grandezza, come alcuni stimano, io non so che cosa sia piccolezza.

A tale vituperio ed a tanta indegnità una sola risposta era da farsi, se
pure la umanità e la civiltà l'avessero permessa, e quest'era di tuffar
in mare Junot, e di correre subitamente all'armi per veder quello, che
volessero i cieli definire. Bene dovevano i Veneziani, non tuffar Junot,
ma sì impugnar l'armi; ma nè i tempi nè gli uomini erano abbastanza
forti in Venezia. Ridotto il principe di sì antica e nobile repubblica a
condizione tanto abietta, rispose pacatamente, delibererebbe il senato;
avere sempre nodrito sentimenti di lealtà e di amicizia verso la nazione
Francese. Intanto le crudeli calunnie, l'incredibile insulto, le
disgrazie imminenti avevano riempito l'animo dei circostanti d'orrore e
di terrore.

Acerbe lettere scriveva il dì medesimo dei nove aprile il generalissimo
a Lallemand: non potersi più dubitare, che l'armarsi dei Veneziani non
avesse per fine di serrare alle spalle l'esercito di Francia; non aver
mai potuto restar capace del come Bergamo, città fra tutte le altre
degli stati di Venezia dedita al senato, si fosse armata contro di lui;
meno ancora aver potuto comprendere come per calmare quel piccolo
ammutinamento abbisognassero venticinque mila armati, nè perchè quando
si era Pesaro abboccato con lui in Gorizia, avesse rifiutato la
mediazione di Francia per ridurre ad obbedienza i paesi sollevati; gli
atti dei provveditori di Brescia, Bergamo, e Crema, in cui si affermava,
essere la sollevazione opera dei Francesi, essere bugie inventate a
disegno per giustificare in cospetto dell'Europa la perfidia del senato
Veneziano; avere il senato usato la occasione, in cui egli innoltratosi
nelle fauci della Carintia, aveva a fronte il principe Carlo, per mandar
ad effetto una fraude, che sarebbe prima d'esempio, se non fossero
quelle ordite contro Carlo Ottavo, ed i Vespri Siciliani; essere stati i
Veneziani più accorti di Roma, poichè avevano usato il momento, in cui i
soldati erano alle mani con gli Austriaci; ma non aver ad essere i
Veneziani più fortunati di Roma: la fortuna della repubblica Francese
stata a fronte di tutta Europa, non si romperebbe nelle lagune
Veneziane.

Dette queste cose, annunziava le accuse contro i Veneziani: avere una
nave Veneziana, a fine di tutelare una conserva Tedesca, combattuto la
fregata Francese la Bruna; essere stata arsa la casa del console a
Zante, insultato il console stesso; averne mostrato allegrezza il
governatore; diecimila paesani armati, e pagati dal senato avere ucciso
tra Milano e Bergamo cinquanta Francesi; piene essere, malgrado delle
promesse di Pesaro, di soldati Verona, Padova, Treviso; arrestarsi in
ogni luogo gli amici della Francia; porsi a guida degli assassini gli
agenti dell'imperatore; gridarsi per ogni parte morte ai Francesi;
furibondi i predicatori pubblicare da ogni cattedra la volontà del
senato, stimolare contro la Francia; vera ed effettiva condizione di
guerra essere tra Francia e Venezia; saperlo Venezia stessa, che altro
modo non trovava di giustificarsi, che il disappruovare con parole
quelle masse, che coi fatti armava e pagava: domandasse adunque
Lallemand, concludeva, a Venezia, che risolutamente rispondesse, se
avesse pace o guerra con Francia: se guerra, partisse incontanente; se
pace, domandasse che i carcerati per opinione, e di non altro rei che di
amare i Francesi, fossero rimessi in libertà; che tutti i presidj, salvo
gli ordinarj, quali erano sei mesi prima, uscissero dalle piazze di
terraferma; che tutti i paesani si disarmassero, e si riducessero alla
condizione di un mese prima; provvedesse il senato, che le cose fossero
in terraferma tranquille e sicure, e non pensasse solo alle lagune;
gl'incenditori della casa del console a Zante si punissero, e la casa si
ristorasse a spese della repubblica; il capitano che aveva combattuto la
Bruna, si punisse, ed il costo della conserva nemica protetta contro i
patti della neutralità, si rimborsasse: quanto alle turbazioni di
Bergamo e di Brescia, offerisse la mediazione della Francia per ridur di
nuovo le cose allo stato quieto.

Faceva Lallemand l'ufficio, i comandamenti di Buonaparte al senato
rappresentando. Del quale chi vorrà considerare il tempo, e le
circostanze, non potrà non sentirsi commovere a grave sdegno contro chi
il moveva, ed a non poca compassione verso chi era mosso; perchè vi si
accusava la repubblica di Venezia di oltraggi, quando l'estremo
oltraggio già era stato, non solo da lungo tempo meditato, ma
recentemente concluso contro di lei, vogliam dire la vendita de' suoi
stati; si accusava il senato d'incendj, di omicidj, di tiri di cannone
commessi da particolari uomini, che il senato voleva e riparare e
compensare all'accusatore, se veramente egli avesse voluto essere
riparato e compensato: si offeriva la restituzione di Bergamo e di
Brescia, quando appunto Bergamo e Brescia erano state fatte ribellare
dall'offeritore, e nominatamente Bergamo e Brescia date in mano
all'imperatore; si comandava che si disarmassero i popoli Veneziani,
perchè amavano meglio esser Veneziani che Francesi ed Austriaci, ed
appunto si comandava che si disarmassero, perchè il comandatore potesse
meglio, e più comodamente dargli in preda ad un dominio forestiero;
muovevansi lagnanze sui predicatori, come se i predicatori avessero
dovuto inculcare piuttosto la tirannide forestiera che la signorìa
paesana, e non fosse loro lecito il difendere la patria contro un
tradimento; si voleva che il senato mantenesse la quiete nella
terraferma, non con masse incomposte, ma con genti regolari, e poi
quando mandava genti regolari, i comandanti Francesi negavano loro i
passi pei ponti, per le strade, per le fortezze, e gridavano volere
Venezia far guerra alla Francia; si domandava finalmente che il senato
non pensasse solamente alle lagune, ma avesse cura anche della
terraferma, quando già si era accusato, e minacciato il senato, solo
perchè aveva armato l'estuario, per modo che l'armare ed il non armare
era da Buonaparte imputato a delitto al senato. Insomma chi conosce i
patti di Leoben già offeriti molti mesi prima dal generale del
direttorio all'Austria, già concertati nella tregua dei sette, poi
solennemente stipulati nei preliminari dei diciotto, conoscerà
facilmente di che sapessero le parole di Buonaparte. Quel volere poi che
si liberassero i carcerati per opinione, fra i quali si annoveravano non
pochi Bresciani, Bergamaschi e Salodiani, e lo stesso Gambara, presi
combattendo con le armi in mano contro il proprio principe, era
oltraggio di sovranità, incentivo di ribellione.

Rispondeva per bocca del doge il senato a Buonaparte: «Nella somma
amaritudine che ha sentito il senato nel conoscere dalle vostre lettere,
avere l'animo vostro concetto sinistre impressioni sulla ingenuità della
nostra condotta, ci riesce di qualche conforto il vederci aperta la via
di poterle pienamente dileguare con le pronte e precise nostre risposte.
Vuole il senato, ed ha sempre voluto vivere in pace ed amicizia con la
repubblica di Francia, e piacegli in questo punto ratificare
solennemente questa sua risolutissima volontà. Nè potrebbe certamente
una così aperta, e così solenne dichiarazione venir oscurata da
accidenti, che con lei non hanno correlazione alcuna: poichè, sorta la
fatale, e del tutto inaspettata rivoluzione nelle città nostre oltre
Mincio, la fede e l'amore delle popolazioni le fece correre
spontaneamente all'armi col solo intento di frenar la ribellione, e di
respingere le violenze dei sollevati. A questo unico fine implorarono
esse dal proprio governo assistenza, e presidj; che se in tanto
turbamento di cose sorsero alcuni accidenti disgustosi, alla confusione
inevitabile debbono unicamente, non alla volontà del governo
attribuirsi. Tanto è alieno da essi il senato, che, per allontanare
anche il più rimoto pericolo, ha con recente manifesto comandato ai
sudditi, che contro i sollevati non istessero ad usar le armi, se non
nel caso della propria difesa. Ma essendo noi su tale argomento disposti
a secondare con le opportune risoluzioni i vostri desiderj, bene
conoscerà la equità vostra, che al tempo medesimo diventa necessario che
l'amore volontario delle popolazioni fedeli verso di noi, e la comune
nostra tranquillità siano guarentite da insulti esterni, e da
perturbazioni interne. Vuole, ed è pronto il senato a soddisfarvi
dell'altra richiesta, per castigo e consegna di coloro che han commesso
uccisioni sulle persone dei vostri soldati, e sarà per noi
diligentemente ordinato, che siano conosciuti, arrestati e secondo i
meriti loro castigati. Per conseguire più acconciamente, ed a
contentezza d'ambe le parti tutti i raccontati effetti, mandiamo due
legati a voi, dai quali intenderete la somma compiacenza nostra, e
insieme quanto grato ci sarebbe, che voi interponeste l'efficace vostra
autorità presso al vostro governo per ricondurre all'ordine, ed al
primiero stato le città d'oltre Mincio, che si sono da noi allontanate.
Con questo vi confermiamo di nuovo, e protestiamo la costanza, e la
sincerità dei nostri sentimenti verso la vostra repubblica, in un con la
molta osservanza, in cui abbiamo la vostra illustre e riputata persona».

Deputava il senato per alleggerire i sospetti, e per intrattenere
Buonaparte dell'estremo fato della patria, Francesco Donato censore, e
Leonardo Giustiniani, savio alla scrittura uscito. Intanto funeste
novelle consentanee all'aspetto delle cose presenti, ed annunziatrici di
ultima ruina, arrivavano da Vienna e da Parigi. Avvisava l'ambasciador
Grimani, apparir segni che la repubblica avesse ad esser data in preda
all'Austria; in questo adoperarsi la corte di Napoli per istornar la
tempesta da lei; adoperarvisi la Spagna, adulatrice di Francia, e
desiderosa che il duca di Parma acquistasse un incremento di territorio
col titolo di re: avervi anche le mani mescolate il re di Sardegna, in
cui rimaneva l'antica cupidità di allargarsi in Italia; affollarsi tutti
intorno a Francia, adularla, prometterle, esortarla a male opere; non
aver più amici la repubblica debole, esser fatta bersaglio alle potenze,
bramose tutte di prendersi quel d'altrui; starsene cupa e silenziosa
l'Austria; esser disposta ad accettare il prezzo; pure splendere ancora
un raggio di speranza, se si mantenesse intero ed incorrotto l'antico
governo; cambiarlo, aver ad essere la morte della repubblica. Così i
potentati Italiani stessi, in preda ancor essi alla cupidigia del volere
appropriarsi quel d'altrui, non giudicavano quanto fosse a proposito
della salute d'Italia il non lasciar perire Venezia.

Simili cose scriveva il nobile Querini da Parigi, ma come se velate da
maggior dissimulazione alle orecchie sue pervenissero; perchè ora erano
minacciose le parole del direttorio, ed ora dolci; ora accusava Venezia,
ed ora la scusava, e da tante ambagi niuna cosa certa poteva ritrarre
l'ambasciadore Veneto, se non se che si macchinava qualche gran trama
contro la repubblica, e che era pericolo che l'Austria, per
consentimento della Francia, se la rapisse. Ma perchè non mancasse
alcuna lagrimevole condizione in così grave e così vicino pericolo, fu
provato da gente vendereccia di sottrarle denaro sotto promessa di
salute. Un certo Viscovich, di nazione Dalmata, si appresentava al
nobile Querini, dicendo che era in mano sua il salvare la repubblica;
che in quel punto stava deliberando il direttorio, se convenisse
spegnere le rivoluzioni della terraferma con dar mano forte al senato, o
di condurle a compimento con dare fomento ed ajuto ai ribelli; che due
direttori erano in favore della repubblica, due contro, il quinto in
pendente; che quello era il tempo di spendere per la salute comune; che
ove il senato volesse dar sette milioni di franchi, Venezia sarebbe
preservata; che di presente abbisognavano seicento mila franchi pel
direttore titubante, con altri cento mila pei beveraggi
agl'intromettitori. Rispondeva Querini, non avere autorità di obbligare
il pubblico per tanta somma. E brevemente, pressato poi dal Viscovich,
che la cosa era alle strette, che quello non era tempo da perdere, che
se non prometteva, in quel giorno stesso si statuiva la morte della
repubblica, si lasciava tirare a dir del sì per somma sua divozione
verso la patria, e sottoscriveva biglietti per seicento mila franchi
sopra Pallavicini di Genova, con patto che stessero in deposito, finchè
non avesse in sua mano una lettera scritta dal direttorio a Buonaparte,
intimatrice del dover frenare i faziosi della terraferma, e ridurre le
città sotto il dominio. La lettera non potè avere Querini; bensì gli fu
consegnata una carta col titolo in fronte, e colla marca del direttorio
esecutivo, e sottoscrizione del segretario di Barras, per cui si
affermava, che la lettera del descritto tenore era stata scritta dal
direttorio a Buonaparte. Fu il trattato approvato dal governo a Venezia:
mandavasi al console in Genova, s'intendesse con Pallavicini, perchè
obbedisse le cambiali del Querini. Stava in aspettazione l'ambasciatore
di quello che avesse a succedere; ma vedendo le cose della terraferma
andar sempre di male in peggio, richiedeva Viscovich della restituzione
dei biglietti. Negava il Dalmata la restituzione. Furono presentati a
Querini nel mese di luglio in Venezia, dopo il cambiamento dello stato,
acciocchè ne effettuasse il pagamento: gli protestava; fu carcerato, ed
esaminato per ordine del direttorio per querela di aver voluto
corrompere il governo Francese. Questa fu veramente un'arte cupa;
perchè, se vi fu corruzione, e certamente in qualcheduno fu, ella non
andò già da Querini ad altri, ma da altri a Querini.

Intanto un accidente, frutto di una vituperevol fraude da una parte,
accompagnato da una estrema crudeltà dall'altra, famoso al mondo per
l'importanza sua, e pel paragone di un altro fatto rinomato nelle
storie, era vicino a sorgere nella principale città della Veneta
terraferma. Abbiamo già raccontato, come Buonaparte, perchè l'Austria
accettasse da lui, in ricompensa dei Paesi Bassi, e del Milanese, lo
stato Veneziano, si era messo in punto di farlo rivoltare contro il
senato. Insidiò principalmente Verona. I suoi agenti non lasciavano
alcuna cosa intentata, e la popolazione Veronese contaminavano con
promesse agli avidi, con istimoli agli ambiziosi, con mostra di libertà,
con abbominazione di tirannide agli amatori del vivere libero. Il senato
all'incontro avendo avuto sentore, anzi certezza delle trame di Verona,
vi aveva mandato, come già abbiam raccontato, provveditori straordinari,
uomini di fede e di virtù, con un forte polso di genti Schiavone. Vi
arrivavano, oltre a ciò, i villani dei contorni, ai quali erano state
messe in mano le armi: erano una massa considerabile. Stavano ambe le
parti vigilanti, l'una per impedir gli effetti delle suggestioni e delle
sommossioni d'oltre Mincio, l'altra per ajutarli. Gli animi infiammati
dall'un canto, arrabbiati dall'altro, insospettiti tutti, si mostravano
pronti, non solo ad usare le prime occasioni gravi, ma ancora a
prorompere per le più leggieri, ed una voce, un suono, un segno che
uscisse, potevano partorire una generale commozione. In tanta
concitazione reciproca le cagioni potevano nascere ugualmente dall'una e
dall'altra parte. Da tutto questo conoscerà il lettore, che poco rileva
il sapere, se si sia incominciato a far sangue dai Francesi, o dai
Veronesi, perchè proposito dei capi Francesi era di far rivoluzione in
Verona, proposito dei Veronesi d'impedirla: i primi volevano darla
all'Austria, i secondi conservarla a Venezia; e so ben io ciò, che
farebbero i Francesi, o gl'Inglesi, se qualche potenza forestiera
vendesse ad un'altra Lione, o Birmingham.

Era debole il presidio Francese in Verona, nè atto per se a tanta mole;
perchè il generalissimo aveva avuto bisogno di tutte le sue forze contro
l'Austria, ma si sperava nei maneggi secreti, e nell'opera dei novatori,
ed oltre a ciò incominciava a scoprirsi nel Padovano la schiera di
Viotor mandata da Buonaparte a rivoltar lo stato nella terraferma. Si
accostava inoltre Lahoz coi Lombardi, e Polacchi, accostavansi le masse
repubblicane di Brescia e di Bergamo, ed il forte presidio di Mantova
poteva dare da luogo vicino nervo all'impresa. Intanto il capitano
Carrere, comandante di Verona, soldato amantissimo della repubblica, ma
probo e religioso, vedendo il pericolo tratteneva ogni Francese che da
Francia venisse, od in Francia ritornasse, per modo che riuscì a
raccorre circa ottocento soldati. Arrivavano poco stante duecento
Cisalpini, valorosa gente, capitanata in gran parte da Francesi, ed
assai disposta a secondargli. Già segni annunziatori di quanto doveva
succedere si spargevano per le campagne: erano in ogni luogo minacce,
mischie, ed uccisioni. I sollevati dipendenti da Buonaparte uccidevano i
sollevati, che gridavano San Marco; dall'altra parte dei Francesi
isolati, coloro, che s'imbattevano in gente più moderata, erano o
arrestati, od insultati; quei, che incontravano uomini più sfrenati,
erano uccisi. Un prete, figliuolo del conte Malenza, postosi in agguato
con una squadra di mila villani, infestava le strade tra Peschiera e
Verona. Incessantemente si predicava, volere i Francesi fare una
rivoluzione per impadronirsi delle sostanze dei popoli, e singolarmente
del monte di pietà, dove erano grandissime ricchezze. Allegavano
l'esempio del monte di pietà di Milano depredato contro le leggi del
giusto e dell'onesto. Il fatto era pur troppo vero, e la ricordanza di
lui produceva una rabbia incredibile in mezzo a quelle popolazioni già
tanto concitate. Succedevano in Verona stessa ad ogni momento minacce
tra Francesi e Schiavoni, succedevano altercazioni frequenti tra
Francesi e Veronesi, ed allora gli Schiavoni si allontanavano. Le nappe
con l'impronta del Lione, insegna della repubblica di Venezia, davansi a
chi ne bramava. Godeva il provveditore nel vedere animi sì pronti, e
tante difese apprestate. Dava opera ad ordinarle; descriveva i villani
accorsi, raccomandava l'ordine e la quiete, comandava, non offendessero
persona; solo stessero armati, e pronti. Così l'agro Veronese suonava
tutto all'intorno d'armi contrarie, ed armi contrarie erano in atto
d'affrontarsi dentro le mura stesse di Verona. Preparavansi i magistrati
a propulsare qualunque assalto, fatti accorti dai fatti di Bergamo,
Brescia, Crema, ed ancor più dalle novelle certe delle intenzioni di
Buonaparte. Il generale Balland surrogato a Kilmaine nel governo
militare di Verona, sollevato d'animo a tanti romori, scriveva al
provveditore, esortandolo a provvedere, che i disordini cessassero.
Rispondeva il Veneziano, che il farebbe, sempre anzi averlo fatto, ma
toccava rimproverando i maneggi degl'insidiatori, mandati a posta per
sommuovere le province.

Era il dì diciasette aprile, secondo giorno di Pasqua del
millesettecentonovantasette, quando alle ore quattro meridiane scoppiava
ad un tratto la terribil sollevazione Veronese. Incominciava da insulti
e da minori fatti dai soldati Veneziani e dai Veronesi armati, contro le
guardie Francesi sparse in vari luoghi della città. Il comandante
Carrere, veduto quanto il tempo fosse minaccioso, ristringeva i suoi
sulla piazza d'armi, pronto a correre dove bisogna fosse. In cotal guisa
stava armato e raccolto lo spazio di un'ora, quando Balland fece trarre,
erano le cinque della sera, qual segno di guerra, cannonate dai
castelli. A quel rimbombo si conduceva spacciatamente Carrere con la sua
schiera nel Castel-Vecchio, contro il quale già combattevano i Veronesi
dalle case vicine. Il romore inaspettato delle artiglierìe Francesi diè
cagione di credere ai Veronesi già tanto infiammati, che fosse
intenzione di Balland di trattare ostilmente Verona. Nè s'ingannarono
punto; perchè poco dopo traeva furiosamente contro il palazzo pubblico,
che ne fu lacero e guasto in molte parti. Diroccarono al primo trarre le
creste del palazzo degli Scaligeri. Cambiavasi in un momento l'aspetto
della città; perchè vi sorgeva una rabbia, un gridare, un correre contro
i Francesi da non potersi raccontare degnamente con parole. Un suonare
di campana a martello continuo e precipitoso accresceva terrore alla
cosa. Dei Francesi, coloro che si trovavano più vicini ai castelli,
massime al Castel-Vecchio, in loro si ricoveravano a tutta fretta: ma
non fu senza pericolo, perchè rabbiosamente gli seguitava il popolo, che
gli voleva ammazzare, e bersagliandogli dalle finestre con palle, con
sassi, con ogni sorte d'armi faceva loro il ritirarsi difficile e
mortale. Il furore aveva preso non solo gli uomini ed i forti, ma ancora
i vecchi, le donne, i fanciulli, ognuno volendo ricompensare con un
sangue odiato le ingiurie ed i patimenti. Molti dei Francesi in tal modo
fuggenti restarono uccisi, plaudendo all'intorno il popolo inferocito.
Chi non potè ripararsi a tempo nei castelli, cercava salvezza nei più
segreti nascondigli delle case; ma non però tutte, anzi poche erano loro
sicure; perciocchè non pochi, rottasi dai padroni la ospitalità, vi
restarono miseramente uccisi. Alcuni furon gettati nei pozzi, altri
trafitti dai pugnali, altri risospinti fuori delle porte, perchè fossero
segno alla rabbia popolare, che tuttavia fra le grida orribili, fra il
rimbombo delle artiglierìe dei castelli, fra i tocchi incessanti pel
suonare a stormo andava crescendo. Molti amministratori dell'esercito,
molte donne, molti fanciulli, molti ammalati erano in Verona, e questi
furono, la maggior parte, condotti a miserabil morte da un popolo, che
pagava con eccessiva crudeltà contro gl'innocenti le ingiurie, le
ruberìe, le fraudi, i tradimenti usati da chi aveva contro di lui
contaminato il nome di Francia. Era spettacolo pieno di compassione e di
terrore il vedere malati languenti perseguitati da sicarj sanguinosi,
donne atterrite da donne furibonde. Noi vedemmo un portico, tutto lurido
e stillante ancora di sangue di Francesi ammaccati piuttosto che
trafitti da un immenso furore; noi vedemmo spoglie sanguinose tratte da
pozzi e da fogne; noi vedemmo miserabili vestimenta serbate a gloria dai
violenti trucidatori. Ma la pressa, le minacce, la crudeltà, che il
cielo serbi condegno castigo agli autori veri di tanto infinita
barbarie, erano intorno all'ospedal militare. Degli ammalati alcuni
furono uccisi, parecchi malconci e spogliati. Nè le preghiere, nè la
debolezza, nè l'aspetto medesimo della morte già vicina in un
ferocissimo morbo potevano piegare a misericordia questi uomini, nei
quali null'altra cosa d'uomo restava che il volto. Nè veniva meno la
crudeltà per la stanchezza, o per lo sfogo; che anzi sangue chiamava
sangue, e le forze, che mancano spesso al ben fare, non mancavano al mal
fare. Se per assenza di vittime pareva un poco acquetarsi il furore,
tosto si riaccendeva più fiero che prima, ove fosse scoperto un
Francese; e di nuovo si dava mano alle stragi. Non in meno pericolosa
condizione si ritrovavano i patriotti o Veronesi, o forestieri: che anzi
maggiore contro di loro si mostrava la rabbia del popolo, che con più
diligenza gli cercava, e quanti potè aver nelle mani, tanti uccise. Ma i
più si erano ricoverati nei castelli, altri conficcati nel nascondigli
passarono fra la speranza ed il timore parecchi giorni. Ma non tutto fu
barbarie in questo lagrimevole accidente. Non pochi Veronesi, ed il
conte Nogarola medesimo, quantunque fosse uno dei capi degl'insorti,
conservarono, nascondendogli, a molti Francesi la vita, atto tanto più
degno di commendazione quanto nel salvare la vita altrui correvano
pericolo della propria; perchè non è da dubitare, che se il popolo si
fosse accorto della pietà usata, avrebbe condotto all'ultima fine
preservatori e preservati. Spargevasi intanto per le campagne il grido
del caso di Verona: incominciavasi a toccar lo stormo; i villici
accorrevano a torme armate nella tormentata città; e se il vecchio
furore già languiva, l'accostamento del nuovo il rinfrescava. Le grida e
le stragi rincominciavano, nè cessarono le uccisioni, se non quando non
vi fu più uomo da uccidere. Mancata la materia dello ammazzare, si
veniva in sul saccheggiare. Già il ghetto, essendo gli ebrei, oltre
l'antico rancore, riputati partigiani di Francia, andava a ruba: già i
fondachi del pubblico pericolavano, e non fu poco, che i provveditori
potessero impedire, che coloro, i quali sì ferocemente combattevano per
Venezia, le sostanze pubbliche di Venezia non rubassero. Tanto
facilmente passano gli uomini infuriati dalle uccisioni ai latrocinj,
dai latrocinj alle uccisioni. Correva il sangue per le case, correva per
le contrade, i castelli tuonavano, gli Schiavoni infuriavano: anzi uniti
al popolo volevano dar l'assalto a quei nidi, come dicevano, dove si
erano confinati i tiranni d'Italia. Il maggior pericolo era pel
Castel-Vecchio: posto essendo vicino alla città, potevano i soldati ed
il popolo assaltarlo più facilmente; nè le sue difese erano forti,
poichè dava adito al castello un ponte chiuso solamente da un cancello
di ferro, e la porta di debol legno era anche priva di saracinesca.

Il provveditor Giovanelli, in mezzo a tanta confusione e tanti sdegni,
avrebbe voluto, non far deporre le armi, perchè nè la tempera degli
animi Veronesi, nè il trarre continuo dei castelli il permettevano, ma
frenare la barbarie, ed introdurre ordine e misura, là dov'era solamente
confusione e trascorso. Tanto si adoperava in questo lodevole pensiero,
che per poco il popolo non l'aveva per sospetto, e si proponeva,
posposta l'autorità di lui, di voler fare da se. Importava intanto
l'impadronirsi, per aprir l'adito agli aiuti esterni, delle porte, che
tuttavia si trovavano in possessione dei Francesi. Il maggior presidio
era in quella di San Zeno. Il conte Francesco degli Emilj, che
alloggiava nella terra di Castel-Nuovo con due pezzi di cannone,
seicento Schiavoni, duemilacinquecento contadini, e fronteggiava un
grosso corpo di Francesi e d'Italiani, affinchè non corressero contro
Verona, udito il pericolo della sua patria, correva subitamente in suo
aiuto, e dopo un sanguinoso conflitto, fatto prigioniero il presidio,
recava in sua potestà la porta di San Zeno, entrando con tutti i suoi,
il che dava nuovo animo ai cittadini. Facevano lo stesso della porta
Vescovo il capitano Caldogno, e di quella di San Giorgio il conte
Nogarola. Così gli abitatori del contado potevano entrare liberamente a
soccorrere Verona. Giunto il rinforzo del conte degli Emilj, assalivano
i Veronesi più fortemente i castelli, massimamente il vecchio, e più
fortemente dentro di loro si difendevano i Francesi, certi essendo, che
in tanta rabbia popolare, per cui già erano stati morti i non
combattenti, da quella difesa non solo dipendeva la possessione dei
luoghi, ma ancora la salute, e la vita loro.

Il maggior propugnacolo che avessero, era il castello montano di San
Felice. Per questo i Veronesi, principalmente contadini, avevano fatto
un grosso alloggiamento a Pescantina, luogo opportuno per recarsi a
battere quel castello; che anzi più oltre procedendo, avevano piantato
due cannoni in san Leonardo, donde, per essere il sito sopraeminente al
castello, continuamente il fulminavano. Dalla parte loro i Francesi
uscivano frequentemente a combattere fuori dei castelli. Seguivanne
stragi, incendj e ruine. Ardeva parte della città, perchè da castel San
Felice, Balland fulminava, anche con palle roventi; ardevano le vicine
ville intorno, e la tanto florida un tempo, ed ora infelice Verona,
pareva avvicinarsi ad un estremo sterminio. Intanto i villici, che tanto
più s'infierivano, quanto più largo sangue vedevano, non confidando
intieramente nei rimedj, che potessero fare da se medesimi, avevano di
volontà propria spedito corrieri al generale Austriaco Laudon, che, come
abbiam narrato, dopo le vittorie acquistate nel Tirolo, era sceso a
mettere a romore l'alto Bresciano, pregandolo, si calasse subitamente in
soccorso loro. Balland non ometteva di provveder all'avvenire,
conoscendo di quanta importanza fosse all'esercito il conservare in
potestà di Francia quell'alloggiamento. Però aveva dato avviso a Chabran
in Brescia, ed a Kilmaine in Mantova, pregandogli, mandassero
sollecitamente gente soccorritrice al presidio pericolante. Victor
medesimo era stato avvertito da Balland del pericolo. Anche da Bologna
s'accostava una schiera per istringere la città combattente. Giovanelli,
considerato il nembo che da ogni parte gli veniva addosso, quantunque
Erizzo fosse per arrivare con un rinforzo di genti Schiavone, di armi e
di munizioni, aveva aperto una pratica d'accordo con Balland, la quale
però non ebbe effetto, perchè il generale di Francia richiedeva, per
prima ed indispensabile condizione, che i villani deponessero le armi,
si riaprissero le strade alle comunicazioni dell'esercito, il presidio
Veneziano alle poche genti di prima si riducesse. Non erano alieni i
magistrati della repubblica dall'accettar queste condizioni; ma le turbe
di campagna, tuttavia infiammate, non volevano a patto nessuno udire,
che avessero a depor le armi: viemaggiormente s'infuriavano.

Nè erano senza frutto le esortazioni degli uomini di chiesa, che
rappresentavano, essere mescolata con la causa dello stato la causa
della religione. Rammentassero, dicevano, l'oppressione di Roma, gli
scherni di Milano, le abbominazioni di Parigi: osservassero con gli
occhi loro medesimi i preti fuorusciti di Francia, ridotti esuli e
poveri da gente incredula e sfrenata, per non aver voluto contaminare
con ispergiuri e con bestemmie la fede loro: questa medesima sfrenata ed
orribil gente volere adesso fondar l'imperio loro nell'incorrotta
Italia: per questo ingannare gli spiriti, per questo pervertire i cuori,
per questo subornare i magistrati, per questo tradire i governi, per
questo finalmente avere testè conculcato la dignità della sedia
apostolica, primo splendore d'Italia, e principalissimo fondamento della
religione: guardassero qual fosse il seguito dell'irreligiosa gente;
uomini malvagi aiutarla con gli spìamenti, con le parole, con le armi,
con le aderenze; uomini tutti nemici alla religione, perchè senza fede;
nemici alle buone costumanze, perchè senza buoni costumi; nemici ai
governi provvidi, perchè impazienti di ogni freno, che gli rattenga
nelle male passioni loro. Perciò, sclamavano, difendessero fino
coll'ultimo sangue, ove d'uopo fosse, la religione protettrice degli
oppressi, i governi protettori della religione, ed aspettassero per
opera sì pia la gloria del mondo caduco, i premj del mondo sempiterno.

Generavano questi discorsi effetti incredibili; il furore diveniva zelo,
che altro non è che un furore meno fugace. Stupivano massimamente, e
s'infiammavano le genti ad uno spettacolo maraviglioso, che sorse in
mezzo a quella tanto avviluppata tempesta, e questo fu di un frate
cappuccino, che predicava ogni giorno sulla piazza, stando attentissimo
il popolo affollato ad ascoltarlo. Non desumeva questo frate i suoi
argomenti da motivi di religione, ma piuttosto da quanto havvi nella
nazionale indipendenza di più dolce, di più nobile, di più generoso; e
sebbene le sue parole fossero principalmente dirette contro i Francesi,
erano non ostante generali, e chiamando, secondo l'uso antico, barbari
tutti i forestieri, predicava contro di loro guerra, cacciamento e
morte. Preso per testo l'antico adagio, _patientia laesa fit furor_:

«Italiani, diceva egli, di qualunque paese, di qualunque condizione, di
qualunque sesso voi siate, impugnate le armi: esse son pur quelle dei
Scipioni, dei Fabj, dei Camilli; esse son pur quelle degli Sforza, degli
Alviani, dei Castrucci: Italiani, impugnate le armi, impugnate le armi,
e non le deponete, finchè questi barbari, di qualunque favella essi
siano, non siano cacciati dalle dolci terre Italiane. Vedete lo strazio,
che fanno di voi? Vedete che il danno a lor non basta? Vedete, che non
son contenti, se non aggiungono lo scherno? I rubamenti non saziano
questa gente avara; questa gente superba vuole gl'improperj, ed il
vilipendio. Sonvi le querele imputate a delitto; evvi il silenzio
imputato a congiura: o che serviate, o che non serviate, vi apprestano
gl'insulti, o le mannaie, perchè il servire chiamano viltà, il resistere
ribellione. Vi accusano di armi nascoste; vi chiamano gente traditrice,
come se non fosse maggior viltà al più forte l'usare i fucili ed i
cannoni contro i deboli, che ai deboli l'usare contro il più forte gli
stili e le coltella! Adunque poichè di stili e di coltella vi
accagionano, e poichè un risguardo di Dio, protettore degli oppressi, e
l'insopportabile superbia loro vi hanno ora posto i fucili ed i cannoni
in mano, usategli, usategli, e pruovate, che anche gl'Italiani petti
sono forti contro i rimbombi, e le guerriere tempeste. Credete voi, che
siano costoro invulnerabili? Credete voi, che siano più valorosi di voi?
Per Dio, no, non abbiate sì falso pensiero: i valorosi non son perfidi,
ed opera di perfidia sono i fatti recenti. Non sotto spezie di amicizia
fu invasa Genova, insidiata Cavi, conculcato Livorno? Non sotto spezie
di amicizia furono da lor prese le Veneziane fortezze? Non da loro si
sommovono i popoli contro i governi, non da loro si usano i governi per
tiranneggiare i popoli? Ma che parlo? Ricordatevi di Brescia, di Bergamo
e di Crema fatte ribelli al loro signore dai tradimenti di costoro. Non
avete voi testè letto i manifesti nimichevoli contro di voi mandati da
quel Landrieux, primario insidiatore, sotto colore di amicizia, di
quelle misere città? Non vedete voi qui il pubblicato scritto di un
Lahoz, pagato da loro, perchè con mani Italiane versi sangue Italiano?
Non vi muoveste pure or ora a sdegno nel leggere il manifesto inventato
da loro, ed apposto al Battaglia, a quel Battaglia, che, Dio voglia, sia
tanto puro, quanto la causa è santa? Vero, disse il manifesto, e nessuno
il sa meglio che chi lo scrisse; ma vera ancora è l'infame fraude, non a
liberare gli oppressi diretta, ma a dar cagione agli oppressori di
tradire gli oppressi; caso veramente scelerato di sommuovere prima i
popoli, poi di tradirgli per dargli in mano ad insolite tirannidi. Non
ebbimo noi qui nell'innocente Verona i scelerati subornatori venuti per
prezzo da Lonato, da Desenzano, da Brescia? Non abbiamo noi qui capitani
vili, mandati espressamente da Buonaparte sotto pretesto di reggerla, a
contaminar Verona? Non è Buonaparte stesso, non solo nido, ma covo
d'infami fraudi? Vincitore insolente in palese, insidiatore scelerato in
segreto? Sono questi i valorosi, che abbiano a farvi tremare? Tolga Dio
questa credenza, che il valore è virtù, e la perfidia fa, non soldati
valorosi, ma satelliti codardi. Fumano al cospetto vostro le campagne
poc'anzi liete e dilettose della Brenta, ed ora consumate, ed arse dai
barbari. Sono bruttati i tempii, sono spogliate le case, è ogni opera
dell'Italiano ingegno, utile o magnifica, fatta preda di soldatesche
sfrenate. Adunque pei barbari travagliarono i Raffaelli, i Tiziani, i
Paoli? Adunque i Petrarca, gli Ariosti, i Tassi scrissero, perchè i
testi loro gissero in mano di coloro, che non gl'intendono? Adunque diè
il povero l'obolo suo alla Casa santa di Loreto, perchè uomini già fatti
ricchi da tanti rubamenti lo rapissero, ed in prezzo di meretrici, in
prezzo di corruzione contro gl'Italiani stessi il convertissero? Adunque
portò il povero per incorrotta fede nei monti di pietà il risparmiato
frutto di tante veglie, perchè fosse involato da chi non veglia, che nei
bagordi, nei giuochi, nelle fraudi? Ov'è l'Italia adesso? Il suo fiore è
perduto. Dove i costumi? Contaminati da fogge forestiere. Dove le armi?
Tradite pria, poscia disperse, o serve. Dove la lingua? Lordata da
parlari strani. Dove l'arte dello scrivere, già sì famosa al mondo, e
maestra di tanti? O tace, o adula, o imita. Scrittoruzzi da insegne,
scrittoruzzi da giornali, scrittoruzzi da libercoletti son venuti ad
insegnarci lo scrivere, ed il pensare! Oh, vergogna nostra sempiterna,
se con l'armi non vendichiamo il perduto pregio dell'ingegno! Piangono
le Pavesi madri, piangono le Veronesi madri i figli uccisi nelle
battaglie contro i tiranni; piangono le Italiane madri le figlie, prima
ingannate, poscia abbandonate dai vili seduttori, e si querelano indarno
del contaminato onore. E voi ve ne starete? E voi non brandirete le
armi? E voi non spenderete l'ultimo fiato per vendicare, per liberare
Italia da tanto strazio! La vittoria vostra è vittoria comune, perchè a
tutti puzza questo barbaro dominio, ed il primo messo apportatore delle
Veronesi battaglie farà muovere a redenzione tutti i popoli. Sdegnata è
Germania dell'oscurato valor militare, sdegnata Genova della perduta
indipendenza, sdegnata Roma dell'offesa religione, sdegnata Toscana
dell'oltraggiata amicizia, sdegnata Napoli dell'esser fatta stromento
alla servitù d'Italia. Tutti aspettano un valor primo, tutti domandano
una rizzata insegna; tutti agognan sorgere in aiuto della generosa
Verona. La mole intera dell'Italica libertà nelle mani vostre sta:
perchè molti combatteran contro pochi, virtuosi contro viziosi, oppressi
contro oppressori, nè mai vano riesce l'ardor della libertà. Vinti i
Francesi, qual altro barbaro s'ardirà d'affrontare la vincitrice Italia?
Tutti saran cacciati; il sole Italiano non splenderà più che su fronti
Italiane, l'aria non udirà più le ispide favelle; i solchi di questa
terra, tanto ferace madre, non produrran più per altri, che per noi i
dolci frutti loro; le spose intatte non daran più al mondo che forti,
che sinceri, che liberi Italiani. Fu già Venezia ricovero ai liberi
Italiani contro l'inondazione d'antichi barbari; fia Venezia nuova
occasione ai liberi Italiani di cacciare i barbari moderni. Il valore
libererà l'Italia, l'unione preserveralla, e già mi s'appresentano alla
rallegrata mente nuovi secoli per quest'antica madre del mondo. Ma io vi
veggio rossi di sangue! questo è sangue di barbari. Deh, fate voi, che
sia seme di libertà. Ite, correte, uccidete quest'uomini truculenti: il
sangue loro fia segno della salute nostra, nè mai senza sangue
s'acquista la libertà. Ha il sommo Iddio, quando ordinò l'universo,
voluto, o che i tiranni versassero il sangue degli oppressi, o che la
libertà versasse il sangue degli oppressori. Ite, e scegliete tra le
mannaie e gli sparsi fiori, tra la vita e la morte, tra la gloria, e
l'ignominia, tra l'indipendenza e la servitù, tra la libertà e la
tirannide. Il principe vostro, il cielo propizio, sorti fortunate,
l'amore, il furore, le donne, i padri, i figli, l'incominciate
battaglie, queste prime vittorie vi chiamano ad un'alta e non più udita
impresa; e poichè la rotta pazienza vi fe' correre all'armi, fate che
l'armi non siano impugnate indarno».

Queste parole dette, e replicate più volte, destavano negli animi già
tanto concitati degli ascoltanti uno sdegno incredibile. Provocavansi
gli uni gli altri; già i castelli stessi parevano debole ritegno al loro
furore. Mentre tanto disperatamente si combatteva in Verona, succedeva
in Venezia un caso pieno d'insolenza ad un tempo, e di crudele
risentimento, e che se non fu espressamente ordinato da Buonaparte, come
da alcuni fu scritto, servì però molto mirabilmente a' suoi disegni
contro l'innocente repubblica. Aveva il senato comandato, seguendo un
antichissimo instituto, ed a cagione dei romori presenti, che nissuna
nave forestiera, che fosse armata, potesse entrare nell'estuario; il
quale divieto era stato significato a tutti i ministri delle potenze
estere residenti in Venezia, ed il Francese ne aveva, come tutti gli
altri, avuto notizia. Eranvisi uniformati gl'Inglesi stessi, parendo a
tutti giusta e conveniente cosa, come era veramente, che non si dovesse
turbare con la presenza di armi forestiere la sede del governo. Ma ecco
la sera dei venti aprile, avvicinarsi al Lido di san Niccolò un legno
armato in forma di corsaro con intenzione evidente di entrar nel porto.
Si scoverse legno Francese condotto dal capitano Laugier. Domenico
Pizzamano, deputato alla custodia del Lido, gli mandava significando il
divieto del senato, e lo esortava a non rompere una legge sovrana, alla
quale l'Inghilterra medesima aveva obbedito. Il capitano o per insolenza
propria, o per comandamento altrui, non curando le esortazioni del
Pizzamano, e seguitando il suo cammino, sforzava la bocca del porto, e
vi poneva l'ancora con violazione manifesta di una legge Veneziana in
Venezia. Mentre passava per la bocca, traeva di nove colpi di cannone, i
Veneziani narrano, per ingaggiar battaglia, il che non è nè vero, nè
verisimile, ma bensì per salutare, secondo gli usi di mare, la bandiera
Veneziana, pensiero veramente strano del volere con pubblica
dimostrazione rendere onore ad una potenza nel momento stesso, in cui
sotto gli occhi del suo principe la sua sovranità si oltraggiava, ed una
sua principalissima legge apertamente si violava. Il tiro dei cannoni
Francesi, giunto alla violenta entrata nel porto, diè motivo di credere
al comandante Veneziano, che si covasse qualche macchinazione o dentro o
fuori. Perlocchè, allestiti ancor esso i suoi cannoni, traeva, rendendo
fuoco per fuoco, contro il legno Francese. Insino a questo punto il
torto essere stato dal canto del capitano Francese sarà confessato da
tutti, eccettuato da quelli che credono, che i forestieri debbono esser
padroni in casa altrui; e se i Veneziani fossero stati contenti
all'arrestar il legno, e ad obbligarlo, senza fargli altro danno, ad
uscir dal porto, nissun diritto uomo è, cred'io, che non fosse per
istimare la condotta loro, non solo non biasimevole, ma ancora lodevole
e necessaria. Ma le cose non si rimasero a queste prime dimostrazioni,
nè poteva essere, ch'elleno più oltre non procedessero a cagione
degl'incredibili sdegni, che allora passavano tra una nazione e l'altra;
imperciocchè trovatosi Laugier tra legni di Schiavoni, gente avversa al
nome di Francia, e devota a Venezia, giunto il trarre nimichevole tra il
legno ed il forte Sant'Andrea, assaltavano con grandissima forza, e con
arma bianca la nave del capitano Francese, nella quale sfogando troppo
più che all'umanità si converrebbe, l'odio loro, commettevano atti di
un'estrema ferocia. Morirono in questa sanguinosa avvisaglia cinque
Francesi, fra i quali il capitano medesimo. Otto restarono feriti; che
anzi, se gli uffiziali degli Schiavoni non avessero frenato il furore
dei soldati loro, i marinari del legno sarebbero stati fino all'estremo
uccisi. Il legno divenne preda degli assalitori. Lodava il senato con
pubblico decreto Pizzamano, e gli uffiziali; largiva di un caposoldo i
gregari; mandava un sunto del fatto ai legati Donato, e Giustiniani,
acciocchè il rappresentassero a Buonaparte, temendo, non senza cagione,
che da altri gli fosse annunziato con esagerati rapportamenti. Il
ministro di Francia, mostrandosi sdegnato, ricercava il senato, che
carcerasse Pizzamano, arrestasse i complici, restituisse gli arnesi,
risarcisse il legno. Restituissi, risarcissi; delle carcerazioni si
soprassedè sino alla risposta di Buonaparte.

Terrore era in Venezia, e terrore in Verona. Le cose in quest'ultima si
avvicinavano da un funesto mezzo ad una funesta conclusione.
Combattevano tuttavìa i Veronesi col medesimo ardore; ma appunto perchè
quest'ardore era estremo, si doveva temere, che non tardasse a
raffreddarsi. Già i Francesi ingrossavano tutto all'intorno. S'accostava
Kilmaine venuto da Mantova, Chabran compariva sotto le mura verso la
porta di San Zeno, le prime squadre di Victor arrivavano in luogo, donde
presto potevano cooperare alla vittoria. La tregua di Judenburgo
toglieva ogni speranza di Laudon. Si risolvevano adunque i provveditori
a venire a parlamento, prima con Balland per mezzo del colonnello
Beaupoil: ma la pratica non ebbe perfezione, perchè il popolo non volle
udire che avesse a depor le armi, e non fossero esclusi i Francesi dai
castelli; poi con Chabran, col quale andava ad abboccarsi fuori della
porta San Zeno il provveditore Giovanelli. Erano col primo il generale
Chevalier, e Landrieux, col secondo il conte degli Emilj, il conte
Giusti, ed un Merighi, personaggio molto amato dai San Zenati.
Pervenivano intanto le novelle, che Lahoz con una banda di due mila
soldati tra Italiani e Polacchi al soldo della repubblica Cisalpina,
aveva tra Peschiera e Verona conseguito una vittoria contro le leve
campagnuole di quel distretto.

Fu l'abboccamento pieno di risentimento da ambe le parti. Rimproverava
Chabran a Giovanelli i villani armati per disegno espresso del governo
Veneto contro i Francesi, quando stavano a fronte di un nemico potente;
che per questo era stato costretto Buonaparte a fare la tregua, che i
Veneziani se ne pentirebbero. Aggiungeva Landrieux, e qui lascio che il
lettore pensi da se, che i rei disegni del senato contro i Francesi
erano pruovati dal manifesto di Battaglia. Rispondeva Giovanelli
allegando l'amicizia de' Veneziani dimostrata a tante pruove; solo
essersi armati i sudditi per amore verso il principe, e per opporsi ai
ribelli apertamente incitati, e protetti dai Francesi; l'intervenzione
dei Francesi in tutti questi moti viemaggiormente dimostrarsi da ciò,
che i turbatori della pace pubblica si ricoveravano in casa del generale
Balland, come in luogo di sicurezza; quando la città era quieta, avere
contro di lei tratto, prima a polvere, poscia a palla i castelli; per
questo aver voluto i Veronesi difendere le sedi loro, e vendicare il
loro principe in tale violenta guisa oltraggiato. Passavano dai
risentimenti ai negoziati; non si trovava modo di concordia. Chabran
sdegnato minacciava, che entrerebbe per forza, arderebbe, e
saccheggerebbe Verona. Già s'impadroniva di San Leonardo, con che
assicurava il castello San Felice: già batteva fortemente la porta di
San Zeno, dove solo il fosso il separava dal corpo della piazza.
Instavano al tempo medesimo i castelli contro la porta di San Giorgio; e
dal Castel-Vecchio uscivano spesso i Francesi con gran terrore e ruina
dei cittadini. Kilmaine si approssimava da Mantova, sbaragliando le
turbe armate, che gli contrastavano il passo. Già il romore della
Victoriana schiera ormai vicina si udiva nella desolata città. I primi
corridori di Lahoz si facevano vedere alle porte esteriori del
Castel-Vecchio, e niuna cosa poteva impedire che vi entrassero.

Ebbersi in quel momento le novelle dei preliminari di pace; il quale
accidente faceva abilità a Buonaparte di correre con tutto il suo
esercito contro lo stato Veneziano. Accresceva il terrore la sconfitta
delle genti stanziali governate dal Maffei, e che poste alla Croce
Bianca, ed a San Massimo vietavano da quella parte il passo al nemico.
Da tutto questo si vedeva, che era già vinta Verona, quando ancora
combatteva. Perlochè i provveditori pensarono ad accordarsi ad ogni
modo. Convenivasi delle seguenti condizioni: deponessero i villani le
armi, e sgombrassero da Verona; i Francesi la occupassero; tutte le armi
e munizioni si dessero in mano loro: fossero consegnati in castello,
come ostaggi per la sicurtà dei patti, Giovanelli, Erizzo, Giuliari,
Emilj, il vescovo, Maffei, i quattro fratelli Miniscalchi, Filiberi, i
due fratelli Carlotti, San Fermo, e Garavetta: eseguiti i capitoli, si
rendessero gli ostaggi. Volevano i provveditori aggiungere il capitolo,
che fossero salve le vite e le proprietà dei Veronesi, delle truppe, e
dei capi loro; ma Kilmaine, che era sopraggiunto, non volle ratificarlo.
E però, sebbene fossero accettati gli altri capitoli, si rendeva Verona
quasi a discrezione. La qual cosa vedutasi dai provveditori, si
deliberarono di ritirarsi a Padova, lasciando che i magistrati
municipali, quanto fosse in poter loro, alla salute di lei
provvedessero. Fu grande in questi negoziati il dolore, e lo spavento
dei provveditori; perchè non solamente vedevano una popolazione fedele
al nome Veneziano abbandonata a discrezione di un nemico offeso, ma
udivano anche parole espresse, e funeste della vicina distruzione della
repubblica; perciocchè Beaupoil, dalle solite ambagi uscendo, ed almeno
più sincerità degli altri mostrando, disse apertamente, che la
repubblica di Venezia aveva sussistito bastantemente per quattordici
secoli, e che conveniva adattarsi ai tempi, che l'assistenza prestata
alle rivoluzioni di Bergamo e di Brescia non poteva derivare dal solo
arbitrio dei comandanti Francesi, ma bensì da un espresso comando del
generale Buonaparte.

Entravano i Francesi nella sanguinosa Verona. Io non so, se mi debba
raccontare un fatto orribile, e quest'è, che i patriotti Italiani, che
pretendevano parole di libertà, e d'indipendenza alle imprese loro,
cercavano diligentemente, secondando il furore dei capi repubblicani di
Francia, per le case gli autori della resistenza Veronese, e trovati,
gli davano loro in mano, perchè fossero percossi coll'ultimo supplizio.
Scoprivano fra gli altri il frate cappuccino, e lo consegnavano ai
percussori. Gli trovavano in casa la predica, la quale, siccome pareva
scritta in istile più pulito, che a cappuccino si appartenesse, veniva
attribuita al vescovo di Parma Turchi, che era allora in grido di
predicatore eccellente. Creossi un consiglio militare per giudicarlo.
Sostenne il frate in cospetto de' suoi giudici la medesima sentenza.
Condannato nel capo, incontrò la morte con quella medesima costanza, con
la quale aveva vissuto. Conservò la storia il nome di questo forte
Italiano, quantunque per la malvagità dei tempi sia stata la sua morte
piuttosto apposta ad ignominia, che ad onore. Si chiamava frate Luigi
Colloredo, e dopo la venuta dei Tedeschi gli fu posta nella sua chiesa
dei cappuccini una lapida tramandatrice ai posteri della sua eroica
costanza. Furono con lui condotti a morte i conti Francesco degli Emilj,
Verità, e Malenza con alcuni altri di minor nome. Tale fu l'esito della
Veronese sollevazione: la chiamarono le pasque Veronesi a confronto dei
vespri Siciliani; ma se ugualmente crudi ne furono gli effetti, bene le
cagioni ne furono peggiori; perchè a Verona s'aggiunse la perfidia alla
tirannide.

Era la città esposta alla vendetta del vincitore. Le si toglievano le
armi, seguitavano minacce crudeli, e fatti peggiori; si viveva dai
soldati a discrezione; fu espilato il monte di pietà; le più preziose
gioie mandate al generalissimo. Gridavano i popoli a fatti tanto
sacrileghi; Buonaparte ordinava, si restituissero i pegni di minor
prezzo; ma fu indarno, perchè i più erano involati, e chi fu preposto
alla bisogna, per render meno, ne accoppiava due in uno: nè si perdonava
alle doti delle figliuole povere, perchè anche queste furono preda dei
rapitori. Il commissario di guerra Bouquet, eletto commissario sopra il
monte, fu carcerato, e condotto in Francia per essere processato, ma non
si udì mai di pena, o perchè fosse innocente, o perchè avesse operato
per ordine di chi poteva più di lui. Decretava Buonaparte, pagasse
Verona centoventimila zecchini, e di più cinquantamila per caposoldo ai
soldati dei castelli, risarcisse i danni dei soldati e degli ospedali, i
cavalli dei Veronesi si dessero alle artiglierie ed alla cavallerìa;
ancora desse Verona nel più breve spazio fornimenti da vestire i soldati
in quantità considerabile; gli ori e gli argenti sì delle chiese, che
del pubblico si confiscassero in pro della repubblica; i quadri, gli
erbari, i musei tanto del pubblico, quanto dei particolari fossero ancor
essi posti al fisco della repubblica; i privati, che meritassero di
esser fatti indenni, si compensassero coi beni dei condannati.

Ma già la espilazione, prima che si eseguisse per ordine, era stata
mandata ad effetto per disordine. Scriveva Augereau, la confusione dei
poteri, l'esercizio abusivo fattone da parecchi ufficiali superiori
avere colmo l'anarchia e la dissipazione; infatti il monte di pietà di
Verona, in cui erano più di cinquanta milioni di preziose suppellettili,
e così ancora quel di Vicenza (Lahoz aveva fatto rivoltar Vicenza)
essere stati con tale prestezza vuotati, che gli espilatori impazienti
all'indugio dello aprir le porte, le avevano sforzate: e vero fu,
quantunque Augereau non lo scriva, che vi entrarono con le scuri, e coi
sacchi. Sapere, continuava a scrivere, che Victor aveva fatto arrestare
il commissario Bouquet, autore di questo dilapidare; non dubitare, che
se si venisse a processo contro di lui, non mettesse in compromesso
cittadini, che erano nei superiori gradi dell'esercito; non essere le
campagne in miglior condizione della città; gl'incendj, i furti, le
rapine generali, e particolari fatte d'arbitrio, e senza legale autorità
avere spopolato parecchi villaggi, e ridotto famiglie ad errare
disperatamente alla ventura; giunta essere a tal colmo questa peste, che
ufficiali adescati dall'amor del sacco si erano fatti comandanti di
piazza da se medesimi, ed avevano commesso atti, cui la giustizia,
l'onore, e la severità della disciplina militare condannavano; gli
arbitrj di Verona essere ancora più orribili: tolte sforzate esservi
state fatte per iscritto sino a franchi sessantamila, e negate le
ricevute; rubatevi per otto giorni interi le botteghe; regnarvi il
terrore; esservi cessato ogni commercio, essere Verona deserta; alcuni
ufficiali essersi impadroniti di merci spettanti a' negozianti, sotto
colore che calasser per l'Adige; le migliori case saccheggiate attestare
il furore dei saccheggiatori. Nissuno più di lui, continuava Augereau,
odiare i Veneziani, nissuno più di lui bramar di vendicare il sangue
Francese, ma nissuno più di lui odiare l'ingiustizia e la persecuzione;
se i Francesi erano stati rei d'ingiustizia e di persecuzione a lui
toccare il consolare i Veneziani, a lui toccar fare, ch'essi
dimenticassero, ch'erano obbligati di una parte dei loro mali a' suoi
compatriotti. Fatte queste querele richiedeva Augereau da Buonaparte,
moderasse le contribuzioni, ne rendesse il contado partecipe.

Da chi avrà attentamente considerato le cose fin qui da noi raccontate,
sarà facilmente scorto, che nissuno buon partito restava a pigliarsi
alla repubblica di Venezia, se alcuno restava, era quello dell'armi.
Forse i Veneziani, armando vieppiù fortemente l'estuario, e difendendo
Venezia con quell'istessa costanza, colla quale i loro maggiori avevano
una volta difeso Padova contro l'imperator Massimiliano, avrebbero ancor
potuto far sorgere in Europa qualche spiraglio di salute; perchè ancora
l'Inghilterra era intera, e l'imperatore consentiva per forza ai patti
di Leoben, non che non gli piacesse l'acquisto degli stati Veneziani, ma
perchè abbominava i principj sovvertitori di ogni vecchio stato, sui
quali si fondava la repubblica di Francia. Ma qualunque fosse l'evento,
era più onorevole partito per Venezia il perire con l'armi in mano, che
con negoziati già conosciuti inutili prima che s'intavolassero.

Giunte a Buonaparte le novelle di Verona e del Lido, fingeva un
grandissimo sdegno con acerbissime parole lamentandosi del sangue
Francese sparso, e protestando volerne aver vendetta. Adunque vedendo,
che era venuto il tempo prefisso, e con tant'arte preparato, scriveva al
ministro Lallemand queste furibonde parole: «S'insultano a Venezia i
colori nazionali, e voi vi siete ancora! Pubblicamente vi si assassinano
i Francesi, e voi vi siete ancora! Per me, io dichiaro, e protesto non
voler udire proposta di conciliazione, se prima non sono arrestati i tre
inquisitori di stato, ed il comandante del Lido: si carcerino, e poi
venite a trovarmi».

Faceva Lallemand l'ufficio. La serva Venezia arrestava i tre
inquisitori, ed il comandante; posersi in fortezza in una delle isole
delle lagune; gli avogadori del comune incominciavano a far loro il
processo. Liberavansi (perchè anche questo esigeva il generalissimo) i
carcerati per opinioni, o fatti politici, fra gli altri i ribelli di
Salò, Verona, Bergamo, Brescia e Padova. Partivane Lallemand, partivanne
i Francesi, solo restava Villetard, segretario della legazione, come
agente eletto ad operare la mutazione di governo.

Viaggiavano intanto i due legati Francesco Donato, e Leonardo
Giustiniani alla volta degli alloggiamenti di Buonaparte. Il trovarono
in Gradisca: introdotti escusavano la repubblica: aver voluto Venezia
amicizia colla Francia repubblicana già prima che gli eserciti di lei
inondassero l'Italia; averla riconosciuta, quand'era pericolo il
riconoscerla; avere costantemente rifiutato ogni proposta fattale dai
confederati ai danni della Francia; avere aperto spontaneamente agli
eserciti di lei, e senza che a ciò fosse astretta da alcun trattato,
come era con l'imperatore, gli stati suoi; averle fatto copia delle sue
fortezze, delle armi, delle munizioni; avere obbligato i sudditi a
somministrare per somme grandissime quanto fosse necessario al vivere
dei soldati, ed avere in questo anche sopperito l'erario. Come esser
probabile, affermavano, che uno stato illanguidito da danni sì gravosi,
consumato da dispendio sì enorme, mutilato per l'alterazione di tante
città, volesse far guerra alla Francia tanto potente, ora ch'ella aveva
obbligato alla pace quasi tutta l'Europa: volere il Veneziano governo la
pace, ma bene non volerla i sediziosi ed i ribelli, perchè trovavano
nella guerra immensi profitti, ed il compimento dei loro fatali disegni:
da ciò derivare le tante invenzioni di supposti fatti, le carte false,
come quella di Battaglia, le gelosie dei comandanti Francesi,
l'alterazione dei popoli. Del rimanente non venir loro per muover
querele, ma bensì per purgarle, e fare tutte quelle opere, che
s'appartenevano all'incorrotta fede: ad ogni sua richiesta
pruoverebbero, tutti i sospetti dei comandanti esser opera dei raggiri,
e delle fraudi dei sollevati: rispetto poi all'avvenire, esser pronto il
senato a punire i rei d'assassinio, purchè gli fossero dati indizi dei
fatti, dei luoghi, e delle persone: essere ugualmente pronto ad accettar
la mediazione per ridurre le città ribellate all'obbedienza, e a
disarmare i sudditi, purchè si disarmassero anche le popolazioni
sollevate, e si preservassero le fedeli dagl'insulti loro.

Non valsero le escusazioni, e le profferte a vincere la durezza del
generalissimo. Rispose, che voleva, che tutti i carcerati si
liberassero, anche quei di Verona perchè erano addetti a Francia, che
non voleva più piombi, ed andrebbe egli a rompergli; che non voleva più
inquisizione, barbarie dei tempi antichi; che le opinioni dovevano esser
libere; che i Francesi erano stati assassinati in Venezia, e nella
terraferma, e che i Veneziani gli avevano fatti assassinare; che i
soldati gridavano vendetta, e ch'ei la voleva fare; che bene aveva il
senato tante spie che bastassero per potere scoprire i rei; che se il
senato non aveva mezzi per frenare i popoli, era imbecille, e non doveva
più sussistere; che non voleva alleanze con Venezia, nè progetti; che
voleva comandare; che non temeva gli Schiavoni; che sarebbe andato in
Dalmazia; che insomma, se il senato non puniva i rei, non cacciava il
ministro d'Inghilterra, non disarmava i popoli, non liberava i prigioni,
non eleggeva tra Francia ed Inghilterra, egl'intimerebbe la guerra a
Venezia; che al postutto i nobili di provincia dovevano partecipare
nell'autorità suprema; che il governo Veneziano era vecchio, e doveva
cessare; ch'ei sarebbe un Attila per lo stato Veneto; se non avevano
altro a dire, se n'andassero.

Udivano per soprassoma delle angustie loro in questo tempo i legati le
novelle del fatto del Lido, e con accomodate parole il rappresentarono a
Buonaparte. Rispondeva, che non gli voleva vedere, che non gli voleva
udire, bruttati com'erano di sangue Francese, se prima non gli davano in
mano l'ammiraglio, il comandante del Lido, e gl'inquisitori di stato.
Aggiungeva, che erano mentitori per aver cercato di colorir con menzogne
un fatto atroce: se gli togliessero d'avanti, sgombrassero tosto dalla
terraferma; quando no, avrebbero a far con lui.

Adunque l'antico insidiatore della Veneziana repubblica dichiarava, il
dì secondo di maggio, la guerra a Venezia. Avere, intimava, il governo
Veneto usato l'occasione della settimana santa, mentre l'esercito
Francese era impegnato nelle fauci della Stiria, per mettere in armi, e
col fine di tagliargli le strade, quarantamila Schiavoni; mandar Venezia
armi, e commissari straordinari in terraferma, arrestare gli amici di
Francia, fomentare i nemici; risuonare le piazze, i caffè, ogni luogo
pubblico di male parole, e di mali fatti contro i Francesi; chiamarvisi
giacobini, regicidi, atei; avere ordine i popoli di Padova, Vicenza, e
Verona di armarsi a stormo per rinnovare i vespri Siciliani: gridare gli
ufficiali Veneti, che si apparteneva al Lione Veneto di verificare il
proverbio, che l'Italia fosse la tomba dei Francesi; predicare i preti
dai pulpiti, gli scrittori con le stampe la crociata; assassinarsi i
Francesi in Padova, assassinarsi in Castiglione dei Mori, assassinarsi
sulle strade postali da Mantova a Legnago, da Cassano a Verona; impedire
i soldati Veneti il libero passo alle truppe della Francia, suonarsi
campana a martello a Verona, trucidarvisi i convalescenti; assaltare i
Veronesi con l'armi in mano i presidj Francesi ritirati ai castelli;
ardersi la casa del console a Zante; trarsi da una nave Veneta contro la
fregata di Francia la Bruna per salvare una conserva Austriaca; fumare
il Lido di Venezia del sangue del giovine Laugier. Per tutte queste cose
voleva, ed ordinava, che il ministro di Francia partisse da Venezia; che
gli agenti di Venezia sgombrassero dalla Lombardia e dalla terraferma;
che i suoi generali trattassero come nemiche le truppe Veneziane, ed
atterrassero il Lione di San Marco da tutte le città della terraferma.

A tutte queste querele chi dritto mirava, ed amava la giustizia,
rispondeva pei Veneziani, che, eccettuati gli assassinj non mai
escusabili, opera dei particolari, non del governo, e frutto in gran
parte delle insolenze soldatesche, essendo la vendetta passione innata
all'uomo, Venezia, tacendo anche le ribellioni suscitate a posta nella
terraferma, era autorizzata a far peggio dal dritto delle genti a
cagione dei patti di Leoben, venditori della repubblica. Aggiungevano,
che solo era da biasimarsi del non aver dichiarato, e fatto la guerra
con tutte le sue forze alla Francia, guerra della quale aveva tante, e
sì giuste cagioni. Gli autori, cui muove piuttosto la parzialità che la
giustizia, scrivono, che Venezia fu traditrice; certo ella fu, ma di se
stessa, non d'altrui.

La dichiarazione di guerra fatta da Buonaparte, non pareva a lui poter
bastare per arrivare al suo fine del cambiar la forma del governo
Veneziano. Per arrivarvi aveva con tanto veementi parole intimorito i
legati Veneziani, toccato loro il capitolo del cambiamento di governo: a
questo medesimo fine aveva ordinato a Baraguey d'Hilliers, che si
accostasse coi soldati alle rive dell'estuario, e d'ogni intorno
tempestasse, come se volesse farsi strada alla sede stessa della
repubblica: a questo fine ancora Villetard, e gli altri repubblicani
rimasti in Venezia, menavano un romore incredibile contro
l'aristocrazìa, come se ella fosse la maggior peste che sia al mondo,
esaltavano la democrazia, accennavano che il solo mezzo di placare lo
sdegno di Buonaparte era di ridurre il governo alla democrazìa: a questo
fine altresì dai medesimi continuamente si animavano, e si concitavano
contro le antiche forme gli amatori di novità, ed eglino confortati
dall'aspetto delle cose ai disegni loro tanto favorevoli, più
apertamente insidiavano, e minacciavano lo stato: al medesimo intento
finalmente si spargevano ad arte voci di congreghe segrete, di congiure
occulte, di armi preparate. Il terrore era grande, le fazioni accese, i
malvagi trionfavano; dei buoni, i più si ristavano per timor
dell'avvenire, volendo accomodarsi al cambiamento, che si vedeva in
aria; pochi coraggiosi procuravano la salute della repubblica.

Non ostante tutto questo, le trame ordite facevano poco frutto nel
senato, in cui sedeva la somma dell'autorità, perchè egli era o per
prudenza, o per consuetudine, o per ostinazione risoluto a voler
perseverare nelle massime dell'antico stato; già aveva ordinato, che
diligentemente, e fortemente si munisse l'estuario. Prevedevano i
novatori, che ove fosse commesso al senato di proporre alterazioni negli
antichi ordini della constituzione al consiglio grande, in cui si era
investita la sovranità, e dal quale solo simili alterazioni dipendevano,
non mai il senato vi si sarebbe risoluto. Per la qual cosa coloro, che
indirizzavano tutti questi consigli segreti, si deliberarono di trovar
modo per evitare l'autorità del senato, allegando, che ad accidenti
straordinari abbisognavano rimedj straordinari. I savi attuali, dei
quali Pietro Donato aveva qualche entratura con Villetard, operarono in
modo che si facesse un'adunanza illegale, e contraria agli ordini della
repubblica nelle stanze private del doge, la sera dei trenta aprile.
Interveniva il doge Manin, i suoi consiglieri, i tre capi delle
quarantie, i savi attuali, i savi di terraferma, i savi usciti, ed i tre
capi del consiglio dei Dieci. Si trattava in quest'adunanza di ciò, che
si convenisse fare in sì luttuosa occorrenza per la salute della
repubblica. Il principal fine era di rappresentar le cose in maniera,
che il consiglio grande autorizzasse l'alterazione degli ordini antichi.

Il doge venezianamente favellando, cominciava il suo discorso in questi
termini: «La gravità, e l'angustia delle presenti circostanze chiama
tutte elle a proponer el miglior mezzo possibile per presentar al
supremo maggior conseio el stato, nel qual se trovemo per le notizie,
che sta sera ne avanza Alessandro Marcello, savio de settimana. Prima
peraltro, ch'elle fazza palese la loro opinion, le abbia la bontà de
raccoglier brevemente quel che xe per esponerghe el cavalier Dolfin».

Assumendo le parole il cavalier Dolfin, ragionava, che fosse molto a
proposito alle cose della repubblica l'obbligarsi Haller, col quale egli
aveva amicizia, ed era, secondo che egli opinava, molto innanzi
nell'animo di Buonaparte, per mitigare il vincitore. La quale proposta
dimostra a quanto abbassamento fosse condotta quell'antica, e gloriosa
repubblica; poichè era parere di uno dei principali statuali, già
ambasciadore in Parigi, che si aspettasse la sua salute in sì ponderoso
momento dall'intercessione di un pubblicano.

Non erano ancora gli animi dei circostanti tanto abietti, che non
deridessero la vanità del partito posto dal Dolfin. Seguitavano diversi
pareri. Voleva Francesco Pesaro, generosamente opinando, che non si
alterasse a modo alcuno la constituzione, e si facessero le più efficaci
risoluzioni per difender fino all'estremo quell'ultimo ridotto della
potenza Veneziana. Disputava dall'altra parte Zaccaria Vallaresso, si
desse autorità ai legati di trattare con Buonaparte dell'alterazione
degli ordini. Mentre si stavano esaminando i partiti posti, ecco per
Tommaso Condulmer, sopraintendente alle difese dell'estuario, arrivar
novelle, che già i Francesi dalle rive dell'estuario tentavano di
avvicinarsi a Venezia. Parve, s'udisse il romor dei cannoni. Si
suscitava gran terrore fra gli adunati: il serenissimo principe, tutto
paventoso più volte su e giù per la camera passeggiando, lasciava
intendere queste parole: _sta notte no semo sicuri nè anche nel nostro
letto_. Per poco stava, che per suggerimento di Pietro Donato, e di
Antonio Ruzzini, non si cedesse, e non si trattasse della dedizione;
cosa, che farebbe credere, che i Veneziani fossero divenuti meno che
uomini, se veramente in questo fatto solo operava la paura. Vinceva
peraltro ancora in questo la fortuna della repubblica; perchè
opponendosi gagliardamente al partito Giuseppe Priuli, e Niccolò Erizzo,
si mandava al Condulmer resistesse alla forza con la forza. Non ostante,
operando il timore e le instanze dei novatori, fu preso partito, che il
doge medesimo esponesse al maggior consiglio la condizione della
repubblica; proponesse la facoltà di alterar la constituzione, si
convocasse il maggior consiglio il dì seguente primo di maggio. Fatta
questa risoluzione, desiderio principale di Buonaparte, e mentre ella
tuttavia si stava dal segretario Alberti distendendo, il procurator
Pesaro lagrimando disse in dialetto Veneziano queste memorande parole:
_vedo, che per la mia patria le xe finìa: mi non posso sicuramente
prestarghe verun ajuto: ogni paese per un galantuomo xe patria, nei
Svizzeri se pol facilmente occuparse_. Poi cesse da Venezia, sapendo,
che Buonaparte domandava la sua morte. Felice Francesco Pesaro, se, come
disse, così avesse fatto, e se trapassando ritirato e dolente la
restante sua vita nell'Elvetiche montagne, avesse lasciato al mondo
l'esempio di un amore di patria, scevro da ambizione, che se stesso,
Venezia, Italia avrebbe perpetuamente onorato!

Era la mattina del primo maggio, quando la repubblica Veneziana doveva
cadere da per se stessa nell'agguato, che le era teso. Era il palazzo
pubblico circondato per ogni parte da genti armate, i cannoni presti, le
micce accese, apparato insolito da tanti secoli in quella quieta
repubblica. Custodivano per antico rito gli arsenalotti le interiori
stanze del palazzo: i capi di strada pieni d'uomini in armi. Si
maravigliava il popolo, ignaro della cagione, a quel romor soldatesco;
la città tutta occupava un grandissimo terrore: quei luoghi medesimi,
che per sapienza di governo, per benignità di cielo, per fortezza di
sito erano stati sempre pieni di gente allegrissima per natura,
civilissima per costumi, ora risuonavano d'armi e d'armati, e quelle
armi, e quegli armati accennavano, non a salvamento, ma a distruzione
della patria.

Convocati i padri al suono delle solite campane (non senza lagrime io
queste cose racconto) e adunatisi in maggior consiglio, rappresentava
con gravissime parole il doge la funesta condizione, a cui era ridotta
la repubblica, infelicissima, ma innocente; avere ella sempre, dappoichè
la rivoluzione Francese aveva spaventato il mondo, vissuto in uguali
termini d'amicizia con tutti; nè mai aver voluto pendere più da questa
parte, che da quella; ciò aver richiesto da lei l'antica sua
consuetudine; ciò gl'interessi suoi più preziosi, perchè se si fosse
fatta aderente ai principi confederati contro la Francia, le navi
Francesi avrebbero messo a ruba il commercio tanto florido dei
Veneziani, e se avesse prestato le orecchie alle proposte Francesi, la
potentissima casa d'Austria confinante con Venezia per terra e per mare,
da Crema fino all'Albanìa, avrebbe potuto occupar gli stati
dell'imprudente repubblica, sarebbesi in ambi i casi turbata quella
quiete, per cui tanto fiorivano l'agricoltura ed il commercio: essersi
avuto speranza, che le forze unite dell'Austria stessa, del re di
Sardegna, e degli ausiliari Napolitani impedissero la venuta dei
Francesi in Italia, e però non essersi seguitati gli esempi dei maggiori
dell'apprestar armi ed armati per allontanar dalle province Venete
perturbazioni, che non si mostravano probabili. A questa medesima
risoluzione aver dato forza lo stato dell'erario, ancor consunto dalla
guerra col Turco, dalle tre neutralità armate in Italia, dai contagi di
Dalmazia, dalle riparazioni dei fiumi, dalla spedizione contro Tunisi:
essersi creduto pericoloso l'impor nuove gravezze in un tempo
massimamente, in cui ognuno si faceva lecito di esaminare, e di
censurare ogni azione di chi comanda: da questi fondamenti essere
derivate le risoluzioni fatte, la blandizie usata, il riconoscimento
della repubblica Francese, l'avere accolto un suo ministro a Venezia, e
mandato un ministro Veneziano a Parigi, le provvisioni apprestate agli
eserciti d'ambe le parti; dai medesimi essere anche proceduta la
moderazione raccomandata ai sudditi, anche in mezzo a tante cagioni di
sdegno, quando già i Francesi, rotta ogni barriera, avevano inondato le
terre della repubblica: per questo avere mandato sovente al supremo
comandante dei Francesi ragguardevoli cittadini, acciocchè il tenessero
bene edificato, e difendessero la repubblica presso a lui contro le
accuse, e le minacce continue de' suoi soldati. Qui, alteratasi dal
dolore la voce del serenissimo principe, fu da lui continuato a dirsi,
essere oramai giunto il fatale momento, in cui la Francia, cacciati con
replicate vittorie gli Austriaci dall'Italia, e costrettigli alla pace,
chiusi i porti del Mediterraneo agl'Inglesi per mezzo della pace con
Napoli, trionfato sul Reno, avendo per alleate la Olanda e la Spagna,
poteva senza risguardo alcuno, e senza diversione usare tutte le sue
forze contro i Veneziani: debole, ed umile nazione essere i Veneziani a
paragone di tante altre nazioni vinte, e soggiogate dalla Francia:
quando bene il profondo segreto, in cui si tenevano i preliminari di
Leoben, non desse giusta cagione di sospettare di qualche grande
calamità contro gli stati della repubblica, non potere lei ingannar se
stessa a segno di sperare potersi difendere o contro assalti vivi, o
contro lungo assedio; già stringersi per mare Venezia, già legni armati
Francesi correre l'Adriatico; invano credersi, le difese apprestate
nell'estuario, avutosi anche riguardo al sito naturale di Venezia,
quando ogni sussidio, ogni soccorso da ogni parte mancasse, potessero
durar lungo tempo contro un nemico tanto audace e tanto fortunato; una
resa inevitabile dover concludere un assedio lungo, e misto di mali
estremi per un popolo avvezzo ad abbondar di tutto. Tale essere la
condizione della repubblica, combattuta da un amico divenuto nemico dopo
tanta ospitalità usata verso di lui, appetita da un amico, per cui si
erano sofferte tante disgrazie, insidiata forse da cittadini perversi,
per cui il sovvertire era uso, piacere, massima, e speranza; essersi
abbattuta in un secolo, in cui l'innocenza è derisa, la fede non
creduta, i diritti nulla, la forza tutto; solo le stragi e le vittorie
aversi in onore; la virtù non attendersi, se non per contaminarla. Che
potere Venezia, a cui solo erano scudo l'innocenza e la virtù? Cedessero
adunque, cedessero, esortava, ad una necessità ineluttabile, e poichè
l'estremo dei tempi era giunto, in quell'estremo tempo pensassero, che
meglio era recidere qualche ramo, sebbene essenziale, che l'albero
tutto; che cosa di poco momento era una modificazione, purchè si
conservasse la repubblica; che bisognava a guisa di provvidi marinari
far getto di una parte del carico per salvar la nave. Gli pregava
pertanto, e scongiurava, per quanto avessero cara la patria, per quanto
avessero care le famiglie, per quelle mura stesse tanto magnifiche e
tanto dilette, per la nobile Venezia, per la salute di lei, per quanto
aveva in se di dolce, d'augusto, e di reverendo un'antica congiunzione
d'amore e d'interessi, udissero benignamente quello, che erano per
proporre alla sapienza loro i savi a fine di far abilità ai zelanti
legati eletti a trattare col supremo dispositore delle cose Francesi in
Italia, di qualche alterazione negli ordini fondamentali della
repubblica.

Queste compassionevoli parole del doge ingenerarono terrore, dolore, e
pianto negli ascoltanti. Favellava nella medesima sentenza Pietro
Antonio Bembo, che fu poi uno dei municipali eletti da Villetard. Posto
il partito, e raccolti i voti, fu appruovato con cinquecento novantotto
favorevoli, e ventuno contrari. Lodava il doge la virtù del maggior
consiglio, esortava ad aver costanza, a non disperare della repubblica,
a tener credenza del partito deliberato: poscia tra il dolore, la
mestizia, ed il terribile aspetto dell'avvenire si scioglieva il
consiglio.

Il crudo capitano intanto perseguitava Venezia. Calava Buonaparte
furibondo dalle noriche Alpi, e la circuiva d'ogni intorno. Villetard,
ed i suoi aderenti l'insidiavano dentro. Piacemi in tanta depressione di
spiriti e viltà d'animi, il raccontare, la costanza mostrata in Treviso
in cospetto del generalissimo da Angelo Giustiniani, provveditore di
quella provincia. Sdegnato il generalissimo accusava i Veneziani di
perfidie, di tradimenti, di assassinj; minacciava sterminio, domandava
il sangue di Pesaro, degl'inquisitori, del comandante del Lido.
Rispondeva Giustiniani, le enormità d'oltremincio e di Verona essere
state provocate dalle insolenze de' suoi soldati, sempre essere stata
passiva Venezia, e con somma generosità, e con insopportabile dispendio
avere mantenuto per sì lungo tempo l'esercito di Francia; amico fedele,
non avere mai usato tante occasioni propizie per congiungersi con gli
eserciti dell'imperatore a danno dei Francesi; non che avesse concitato
i sudditi contro i soldati di Francia, avergli anzi sempre tenuti in
freno, anche quando la fortuna si mostrava favorevole alle armi
Tedesche; di ciò far fede la esperienza, di ciò gli ordini del senato
inculcatori sempre di pazienza, di moderazione, di assistenza verso le
genti Francesi; del fatto del Lido essere stata cagione la impertinenza
dell'armatore, rompitore superbo delle municipali leggi, la resistenza
medesima si sarebbe usata contro un armatore di qualunque altra nazione,
che a disprezzo tanto insolente della sovranità fosse trascorso.

A queste risposte Buonaparte, in atto di furioso Giustiniani guardando,
gl'intimava, se gli togliesse davanti, sgombrasse dalla terraferma; se
no, l'avrebbe fatto ammazzare.

Replicava Giustiniani, il senato avere commesso alla sua fede Treviso,
non potere, nè volere partir da Treviso, se non per ordine del senato;
che non lo spaventava il morire; che, poichè egli aveva sete di
Veneziano sangue, pigliassesi il suo, ed il restante risparmiasse. Tanta
fermezza faceva, secondo il solito, piegare Buonaparte. Entrava in
sull'accarezzarlo, dicendogli, che sapeva, ch'egli aveva governato con
integrità e dolcezza il Trivigiano: veniva finalmente sul promettergli,
che nella ordinata distruzione delle proprietà, e delle case dei nobili
Veneziani, le sue sarebbero preservate, offerta certamente vile in
un'occorrenza tanto miserabile della patria Veneziana, e degna di chi la
faceva. Non si rimaneva per questo il Veneziano, imputandosi ad ingiuria
la promessa mansuetudine. Generosamente pertanto al capitano di Francia
parlando, gli dichiarava, che, poichè egli trovava lui e la sua condotta
immune di colpa, confessasse ancora, essere innocente il senato, dai
comandamenti del quale, qual riverente figliuolo, riconosceva quanto
aveva fatto; ch'egli era stato amico dei Francesi, perchè il senato era;
che se loro fosse stato nemico il senato, anch'egli sarebbe stato;
conciossiachè egli era sempre stato, e sarebbe fedele esecutore dei
voleri della sua patria, per pruovare l'innocenza della quale con
documenti irrefragabili, gli si offeriva in ostaggio in qualunque luogo
gli piacesse mandarlo. Aggiungeva, che non sarebbe eroe Buonaparte, se
non l'accettasse. Quanto alla immunità offerta de' suoi beni: rifiutare
sdegnosamente l'infame dono, poichè, perduta la patria, tutto era
perduto per lui, ed eterno rossore avrebbe, se le proprietà sue fra le
ceneri fumanti de' suoi concittadini illese restassero. Quivi
scignendosi la spada, la metteva a' piè del conquistatore. Buonaparte
già fin d'allora uso ad avere intorno adulatori, nè sapendo che cosa
volesse dir Giustiniani con quel suo amor di giustizia e di patria, tra
attonito, beffardo e dispettoso, lo lasciava andare. Atto, e parlare
generoso fu questo di Angelo Giustiniani, e degno che trapassi alla
posterità mediante l'instrumento delle lettere. Pure il secolo vile
griderà Buonaparte grande, Giustiniani matto.

Intanto i macchinatori non si ristavano in Venezia, non contenti al
cambiamento parziale autorizzato dal consiglio grande. Spargevano voci
insidiose, non potersi resistere, dovere lo stato accomodarsi al secolo
con un totale cambiamento negli ordini primitivi; potere Venezia vivere
ancora gloriosa lungo tempo; antiquate essere le sue forme, alcune
inutili, alcune dannose, alcune ridicole; popolo, popolo vuol essere;
non patriziato, non aristocrazia; la ragione avere a governar gli stati;
i diritti essere per natura uguali, dover essere uguale l'autorità;
nuovi secoli sorgere alla rigenerata umanità; nuova libertà nascere, non
di pochi potenti, comandanti a molti schiavi, ma di tutti sovrani
comandanti a nissuno schiavo. Quindi la cosa ritraevano a Venezia:
detestavano Pietro Gradenigo, lodavano Baiamonte Tiepolo; i piombi, i
molinelli, il canale Orfano con frequenti discorsi memoravano,
gl'inquisitori di stato abbominavano. Capi a costoro erano un Giovanni
Andrea Spada, di fresco uscito dai piombi, antico daziero, e come trovo
scritto da alcuni, antico esploratore e rapportatore degl'inquisitori,
ed un Tommaso Pietro Zorzi, di professione droghiere. Seguitavano, ma
più celatamente, e più con desiderii dimostrati che con opere attive, un
Gallino da Padova, un Giuliani da Desenzano, un Sordina da Corfù,
finalmente un Dandolo da Venezia, uomo assai chiaro per fama, per
dottrina, per eloquenza, e per un certo splendore d'animo e di corpo,
che molto il rendevano osservabile. S'aggiungevano, come suol avvenire,
donne amatrici di una politica libertà, che non intendevano; ma siccome
elle avevano l'animo volto al bene, così formavano nelle facili fantasie
loro una immagine di libertà, piena di ogni bene, spoglia di ogni male.

Ma trattando di coloro, che tenevano lo stato, alcuni per debolezza non
erano capaci di risoluzione generosa, ed obbedivano al tempo: tal era il
doge Manin, fievole per natura, perduto di consiglio. Altri per
ambizione, o per opinione secondavano il moto. Notavansi principalmente
fra costoro Pietro Donato, conferente eletto ad abboccarsi coi ministri
esteri dopo la partenza di Pesaro, e Francesco Battaglia, stato
provveditore in terraferma, e uno degli avogadori del comune. Quale pro
sperasse quest'ultimo poter derivare da coloro, che gli avevano usato
quel tratto del manifesto, io non lo so. Andavano con Donato e
Battaglia, Alessandro Marcello, Antonio Ruzzini, Zaccaria Vallaresso,
Alvise Pisani, Giacomo Grimani, Pietro Bembo, Daniel Dolfino, ed altri
fra i savi attuali ed usciti. Nè da loro dissentiva Tommaso Condulmer,
sopraintendente alle difese delle lagune, grande fondamento alle
macchinazioni loro, perchè aveva la forza in mano, e le chiavi di
Venezia. S'accostavano a tutti questi promotori di novità, parte
ingannati, parte ingannatori, non pochi altri che credevano, che una
mutazione nelle forme politiche avesse a ritrar la repubblica da
quell'abisso in cui era precipitata; gente sincera e semplice, che non
aveva giudicato ciò che significassero gli avvenimenti dati da Vienna e
da Parigi per gli ambasciadori Grimani e Querini, le ribellioni di
terraferma, la necessità di compensar l'Austria, le fraudi non troppo
coperte di coloro che governavano lo stato in Francia, le armi in
Italia. Aveva contrastato a tutti questi gagliardamente Francesco
Pesaro; poi quando cesse dalle faccende della patria, anzi dalla patria
stessa, e che Battaglia per piacere a Buonaparte domandava il suo
sangue, contrastavano la maggior parte dei savj di terraferma. Fra di
loro più animosi si mostravano, e più vivi Giuseppe Priuli e Niccolò
Erizzo, i cui nomi saranno sempre cari a chi sono care la patria e la
indipendenza.

Principalissimo fondamento ai disegni dei novatori era Villetard,
segretario del ministro di Francia, il quale, sebbene fosse stata dal
generalissimo intimata solennemente la guerra ai Veneziani, continuava a
starsene, come persona pubblica, a Venezia; ed anzi teneva alzato alla
sua porta lo stemma della repubblica di Francia, testimonianza sensibile
della rotta irregolarità di quei tempi, e della debolezza del governo
Veneziano. Era Villetard giovane molto infiammato nelle opinioni di quei
tempi, ma d'animo integerrimo, ed amico vero della libertà: i suoi
maneggi in Venezia piuttosto da un grande errore di mente, che da
perversità di cuore procedevano; perciocchè certo è, ch'ei si muoveva a
voler cambiare il governo Veneto, perchè credeva in ciò servire alla
libertà, in una forma collocandola, con la quale non poteva sussistere:
le geometrie politiche gli avevano stravolto l'intelletto; ma
certamente, s'egli avesse penetrato, o per meglio dire creduto o vero o
possibile il disegno di Buonaparte di cambiar Venezia per poterla dare
in preda all'imperatore, ne sarebbe stato abborrente, come abborrenti ne
sarebbero anche stati i novatori Italiani, che si adoperavano nel
procurar queste mutazioni.

Adunati, ed ordinati per tal modo tutti gli amminicoli di distruzione,
restava ad ordinarsi il modo di usargli, perchè sortissero l'effetto
proposto; del che i capi non istavano lungo tempo in forse. Villetard,
Donato e Battaglia continuamente instavano presso il governo, acciocchè,
riformando gli ordini, e riducendogli alla forma democratica, pensasse
finalmente alla salute sua. Spaventavano rapportando, che il numero
degli scontenti, e dei novatori era incredibile, che cresceva ogni dì
più, che già erano sedicimila, e che già si congiurava a rovina dello
stato. Di ciò d'ogni intorno apparire segni; già vedersi girare le nappe
tricolorite; già udirsi voci e nascoste, e palesi di libertà; già dal
vicino continente, da Padova massimamente, arrivare gli scritti
incitatori, ed annunziatori di sinistri eventi; cambiate già essere in
fondo da una fortuna insuperabile le parti estreme, e circonvicine della
Veneta repubblica; doversi ancora, gridavano, cambiare il cuore, ed agli
ordini nuovi delle parti estreme uniformarlo.

Tutte queste rapportazioni partorivano effetti maravigliosi in animi
ammolliti da lunga pace, ed insoliti a sì terribili rimescolamenti. I
raggiratori, veduto il tempo propizio, e temendo che la riforma si
arrestasse a mezza strada, e che solo il governo si allargasse, ma non
scendesse fino alla forma democratica, si misero in sul fare maggiori
spaventi, ed in sul volere, che del tutto il patriziato si abolisse; tal
era la mossa data dal generalissimo. Di questo negozio arrivavano cenni
da Milano, dove Buonaparte si era condotto coi due legati Veneti, ai
quali era stato aggiunto per terzo Alvise Mocenigo. Recavano le Milanesi
novelle, la salute della repubblica consistere nell'abolizione del
patriziato, e nella creazione della democrazia pura. Di questo
scrivevano, come di volontà assoluta di Buonaparte, i Veneti legati; di
questo quell'Haller, che si era fatto da pubblicano uomo di stato.
Perchè poi non mancasse a questa fraude anche la parte del ladroneccio,
si dava voce, che seimila zecchini di beveraggio, senza dir per chi,
avrebbero fatto gran forza. Adunque tra gli spaventi e le speranze, tra
le minacce e le promesse, si piegava la consulta del doge, e con lei il
maggior consiglio ad ampliare il mandato ai legati, acciocchè potessero
consentire all'annullamento del patriziato, ed alla creazione della
democrazia. Fu anche fatto abilità al Savio cassiere di rimettere
all'ebreo Vivante, perchè gli trasmettesse a Milano, i sei mila zecchini
in tante paste d'oro e d'argento, che ancora si ritrovavano nella zecca.
Se tutte queste insidie, e rapine fatte a Venezia nell'ultima fine della
sua vita da uomini fraudolenti ed avari, non muovono a sdegno ed a
compassione, bisognerà confessare, che la natura nostra sia del tutto
diversa da quella, di cui si vanta.

Avendo Venezia ceduto, vieppiù insorgeva Buonaparte. Non si soddisfaceva
del tutto del mandato fatto ai legati di consentire al cambiamento
totale della forma del governo: desiderava, che il maggior consiglio di
per se stesso rinunziasse alla sovranità, abolisse il patriziato, e
creasse la democrazìa. Gli pareva questa mutazione più solenne, e più
sicura. Desiderava al tempo stesso di occupare co' suoi soldati Venezia,
e far apparire, che l'occupazione di una città tanto nobile e tanto
importante in Europa fosse spontaneamente chiamata da dentro, non
violentemente prodotta da fuori. In questo si proponeva anche altri fini
di non poco momento, ed erano l'entrare di queto, l'avere intiero ed
intatto l'arsenale, e tutto, che fosse del pubblico, il poter volgere
tutte le forze del territorio Veneto contro l'imperatore, se la pace non
si effettuasse, e contro l'Inghilterra, che tuttavia perseverava in
condizione ostile; finalmente il poter trafficare della città stessa con
l'Austria, dandogliela in vece di Mantova e di Magonza, che ad ogni modo
la Francia voleva conservare in sua possessione. Per la qual cosa,
mentre Villetard, e chi operava con lui tendevano insidie al governo in
Venezia per ispegnerlo, Buonaparte negoziava molto apertamente fra i
conviti e le feste, un trattato coi legati della repubblica in Milano.

All'indurre il gran consiglio a cambiare lui medesimo la forma del
governo, ed all'introduzione di un presidio Francese indirizzavano
Villetard, ed i Veneti che il secondavano, tutti i loro pensieri. Per
questo si rendeva necessario il privare Venezia delle sue difese con
disarmare i legni, e con allontanare gli Schiavoni, che vi alloggiavano
in numero circa di dodicimila. Per questo Morosini, che aveva il carico
di preservare quell'antica sede della sua patria, spargeva, che i
congiurati crescevano di numero e di forza, che oggimai non si potevano
più frenare, che nuovi soldati abbisognavano. Intanto da persone a posta
si accusava la fede degli Schiavoni, si affermava, voler loro far un
moto per saccheggiare. Dava favore a questi spaventi Condulmer,
affermando, non essere le difese apprestate nelle lagune abili ad
arrestar i Francesi, ove si risolvessero a passarle per assaltar
Venezia; già esser grossi a Mestre, già da Fucina minacciare, già
Brondolo, e Chioggia pericolare dalle armi loro.

Quando più operava nell'animo dei patrizi il terrore, parendo ai
congiurati, che fosse il momento propizio, si appresentavano, per
suggestione di Villetard, alle camere del doge Spada e Zorzi, facendo
una gran pressa di essere uditi per cosa che, come dicevano, importava
alla salute della repubblica. Furono destinati ad udirgli Pietro Donato,
e Francesco Battaglia. Quest'era un concerto, perchè Donato, e Battaglia
avevano avuto colloquio con Villetard al tempo medesimo dei due
congiurati Spada e Zorzi, e sapevano quanto a narrare avessero.
Rapportavano, essere stati con Villetard, avere udito da lui, che niun
altro rimedio restava alla repubblica, che quello di cambiare
incontanente la forma del governo con l'abolizione del patriziato. Si
ordinava dal consesso, contrastanti però Erizzo e Priuli, e la maggior
parte dei Savi di terraferma, a Donato, ed a Battaglia, visitassero il
segretario di Francia, e intendessero da lui quello, che vero fosse dei
detti di Spada, e di Zorzi. Tornati, riferivano, Villetard, non per modo
di richiesta, ma di consiglio, avere dimostrato, importare alla salute
della repubblica, come intenzione espressa di Buonaparte, che si
abolisse nel giorno stesso il patriziato, s'instituisse la democrazìa, e
di più le seguenti condizioni si effettuassero: si carcerasse il conte
d'Entraigues, agente del re Luigi, e tutti i suoi ricordi si dessero in
mano del generalissimo; si liberassero i carcerati per opinione; gli
Schiavoni partissero; si surrogasse una guardia nazionale; si
pubblicasse un manifesto per voce del governo; si creasse un municipio
di trentasei Veneziani di ogni classe; le città di terraferma, e
dell'isole Venete s'invitassero a mandar deputati in Venezia a fine di
comporvi un consesso generale di governo temporaneo; tutti i delitti
politici si condonassero; vi fosse libertà di stampare, sì veramente che
del passato nè quanto alle persone, nè quanto al governo non si
parlasse; si chiamassero i Francesi a presidiar la città con quattromila
soldati, ed occupassero l'arsenale, il castello Sant'Andrea, Chiozza, e
tutte le isole circonvicine, che fossero a grado del generalissimo; con
questo l'assedio si togliesse; la guardia nazionale custodisse la
camera, ed altri posti d'onore. Il doge Manin fosse presidente del
municipio, Andrea Spada vice-presidente; Querini si richiamasse da
Parigi; si mandassero deputati a Buonaparte per annunziar la nuova forma
del governo; si spacciasse col fine medesimo alle repubbliche Batava,
Cispadana, Transpadana, e Genovese.

A questi capitoli aveva voluto aggiungere Villetard l'abolizione della
pena di morte; ma contrastato da Battaglia, se ne rimase. Altre
condizioni aveva anche proposto Villetard, come giovane, e molto vivo in
queste faccende, si aprissero i piombi a vista di popolo, l'albero di
libertà si piantasse in piazza San Marco, si ardessero ai suoi piedi le
insegne dell'antico governo. Ma Battaglia più prudente, e meglio
avveduto delle cose del mondo, considerato che l'importanza del fatto
consisteva nel ridurre il governo alla democrazìa, e nell'occupazione di
Venezia dai Francesi, e che le dimostrazioni proposte più futili che
utili, avrebbero potuto contrariare la deliberazione nel maggior
consiglio, lo dissuase.

Accordati tutti questi capitoli fra i deputati della consulta del doge,
ed il segretario di Francia, restava, che il maggior consiglio gli
approvasse. Per questo Donato, e Battaglia avevano persuaso a Villetard,
il quale voleva, che senza soprastamento si mettesse mano all'opera,
aspettasse tre o quattro giorni, affinchè potessero fare le pratiche
necessarie per indurre il maggior consiglio alla risoluzione.
Incominciavano il maneggio con le solite promesse, e coi soliti
spaventi: fra le altre insidie si mandava attorno una lettera di Haller,
apportatrice delle risoluzioni di Buonaparte, che cessassero i dritti
ereditarj, che si creasse la democrazìa, che si fondasse il governo
rappresentativo: se nol facessero volontariamente, verrebbe egli a farlo
per forza. Di notte tempo Spada svegliava all'improvviso Battaglia
(quest'era una macchina concertata) gli mostrava la lettera, la mattina
molto per tempo la recava alla signorìa. Il perchè la signorìa non abbia
fatto gettar in canale lo Spada, che contro le leggi della repubblica
andava, e veniva da un ministro estero, fu perchè la signorìa, e la
consulta straordinaria del doge era parte debole, parte ingannata, parte
d'accordo coi novatori. Intanto gli Schiavoni, sola sicurezza contro gli
assalti e forestieri ed interni, erano stati fatti imbarcare, e già se
ne stavano sulle navi, aspettando il vento prospero per alla volta di
Zara; le lagune disarmate da Condulmer. Così Venezia, che aveva
conquistato Costantinopoli, cacciato d'Italia un re di Francia, ed un
imperatore d'Alemagna, ridotta ora inerme, ed abbandonata, collocava la
sua fede, e la sua speranza in un nemico, che sotto spezie di amicizia
la tradiva.

Era il giorno dodici di maggio destinato da chi regge queste umane cose
alla distruzione della Veneziana repubblica. Era adunato il maggior
consiglio, gli arsenalotti, ma pochi li custodivano; le navi
difenditrici ritirate dall'estuario si accostavano vuote al Lido; si
vedeva un avviluppamento degli ultimi Schiavoni, che s'imbarcavano; il
popolo atterrito, nè ben sapendo che significassero quei sinistri
presagi, si raccoglieva in folla intorno al palazzo: i congiurati di
dentro discorrevano per ridurre il maggior consiglio a spegnere l'antico
governo; i congiurati di fuori spargevano mali semi. Aiutava le fraudi
loro la risoluzione del primo maggio favorevole al modificare le antiche
forme. La setta democratica trionfava.

Orava il doge pallido, e tremante sui pericoli presenti: parlava delle
congiure, dei desiderj di Buonaparte, dell'inutile resistenza e delle
promesse date, se si riformasse: proponeva infine il governo
rappresentativo. Mentre si stava deliberando, ecco udirsi
improvvisamente alcune scariche d'archibusi fatte per festa, e per forma
di saluto nell'atto del partire degli Schiavoni, che nel sottoposto
canale s'imbarcavano; rispondevano, ugualmente per festa, e per forma di
saluto coi tiri loro i Bocchesi alloggiati a san Zaccaria. Un subito
spavento prendeva gli adunati padri; credettero, che fossero i
congiurati intenti ad ammazzare il doge, e tutto il ceto patrizio,
siccome n'era corsa la fama per le congiure; si aggiravano per la sala
privi d'animo e di consiglio. Gridavano confusamente, e con gran pressa,
_parte parte_, che in lingua Veneziana significava, _squittinisi,
squittinisi_. Posto il partito, si vinceva con cinquecento dodici voti
favorevoli, venti contrari, cinque non sinceri. A fine di preservare
incolumi, diceva il decreto, la religione, le vite, e le sostanze degli
amatissimi sudditi della città di Venezia, e di allontanare l'imminente
pericolo di novità violente, ed altresì sulla fede, che fossero i giusti
riguardi avuti verso il ceto patrizio, e verso tutti i partecipi dello
stato, e con questo che la sicurtà della zecca e del banco fosse
guarentita, conforme ai partiti già presi il primo, e quarto giorno di
maggio; accettava il maggior consiglio il governo rappresentativo,
purchè a questo fossero conformi i desiderj del generalissimo di
Francia; ed importando, che in nissun momento senza tutela la patria
comune restasse, si faceva carico ai magistrati di provvedervi. A questo
modo i patrizi Veneti dell'antichissima loro autorità si dispogliarono,
non con dignità in una tanta disgrazia, ma minacciati da due sudditi
d'oscuro nome, ed aggirati da due colleghi infedeli; non per armi
perirono, ma per insidie; non per imprudenza animosa, ma per imprudenza
debole; non per assalto di un nemico aperto, ma per fraude di un amico
disleale. Non mancò il popolo al governo, ma il governo al popolo, e
morì una pianta con le radici buone, perchè era la testa guasta, nè
ebbero i patrizi il conforto dello aver perduto lo stato per virtù
soperchiata, perchè coraggio non mostrarono, e la cautela fu vizio.
Epperò, se i buoni ebbero compassione a Venezia pel destino, la
biasimarono per la debolezza; i tristi la schernirono. Ma certamente
esempio terribile fu, e di funestissimi presagi pieno, quel tradire gli
stati per prepararne la rapina. Il lagrimevole caso di Venezia turbò
tutto il gius pubblico d'Europa, e fu peggiore di quel di Polonia,
perchè in questo fu più violenza che fraude, in quello più fraude che
violenza. I popoli presteranno difficilmente fede ai principi, quando ei
dicono di essere i restitutori dei dritti, e degli stati legittimi, se
prima non restituiscono Venezia. Forse alcuno dirà, che conviene
all'Austria l'avere Venezia, ed al re dei Paesi Bassi l'avere il
Brabante Austriaco: a questo sto cheto. Quanto all'Italia, perì con
Venezia il principale fondamento della sua indipendenza, ed il più forte
propugnacolo contro la potenza Alemanna. Era Venezia contro l'Alemagna
quello, che era il re di Sardegna contro la Francia. Quella perì per
fraude, questo per forza: si perdè l'indipendenza, non s'acquistò la
libertà, l'Italia fu serva.

Poichè i patrizi ebbero preso il partito di rinunziare all'autorità
propria, e di rimettere lo stato nelle mani di Buonaparte, tale un
timore gli assalse in quelle stanze piene tuttavia delle immagini dei
loro forti antenati, e di quanto fu da essi fatto di grande, e di
glorioso sì in pace che in guerra, che non sapendo più nè dove
restassero, nè dove gissero, si abbandonarono, come perduti, ad ogni
affetto più disperato. Si ritraevano alcuni alle stanze private del
doge, che tutto smarrito aveva dato ordine, che di tutti i ducali segni
si dispogliassero: altri usciti all'aperto per ritirarsi alle case loro,
lagrimando, e gridando, _non è più Venezia, non è più san Marco_,
facevano uno spettacolo miserabile in mezzo alle turbe affollate, che
ancora non ben sapevano, quale e quanta sciagura sovrastasse alla patria
loro. I novatori, che pensavano, essere avvenuto quello che aspettavano,
e tra questi un vecchio generale Salimbeni, soldato della repubblica,
trepidando dall'allegrezza gridavano: _viva la libertà_. Ma il popolo,
che prima era stato incerto, nè poteva recarsi nell'animo tanta
abbiezione dalla parte dei patrizi, saputo il fatto, si accendeva di una
furia incredibile ed incominciava minaccioso a fare una gran
tumultuazione, chiamando unitamente il nome di san Marco. Cresceva la
folla, a cui si erano fatti compagni pochi Dalmati non ancora imbarcati.
Accorrevano le donne, i vecchi, ed i fanciulli, e con le voci davano gli
ultimi segni del loro amore verso l'antica, e veneranda patria.
Sventolavansi dalle finestre le bandiere di san Marco; tre si rizzavano
sulle antenne piantate in cospetto alla chiesa di san Marco.
Cominciavano le turbe rabbiose a correre gridando, e schiamazzando, e
dove passavano, mettevansi a grado a grado fuori delle finestre le
dilette bandiere. Ma non può il popolo sollevato star lungo tempo sui
generali, anzi tosto dà nei particolari o d'amore, o d'odio. Avvertito,
che in una delle contrade per alla piazza abitava un pizzicagnolo, che
aveva fatto certe dimostrazioni a favor di un uscito dai piombi, correva
alle sue case, ed in men che non si dice, sperdeva, o rompeva ogni
mobile: poi trovatagli una nappa di tre colori addosso, gliela
conficcava in fronte; già uno Schiavone stava in atto di mozzargli il
capo, quando il mal arrivato, per iscampo della vita, prometteva di
palesare i rei delle congiure. Nè così tosto usciva dalla sua bocca il
nome di qualcuno, che una mano di popolo partiva per mettere a sacco la
casa del nominato. Saccheggiavansi per tale modo Zorzi, Gallino, Spada,
Zatta libraio. Fu avuto rispetto ai palazzi dei ministri, anche a quello
di Francia. Villetard, non sapendo fino a qual termine potesse
trascorrere quel furor popolare, si era nascosto dal ministro di Spagna.
Là scriveva a quel governo, ch'egli medesimo aveva distrutto, che
frenasse quell'impeto; là scriveva, la sollevazione essere opera degli
agenti d'Inghilterra e di Russia, massimamente di Entraigues, quantunque
nè l'Inghilterra, nè la Russia, nè Entraigues non vi avessero a fare
cosa del mondo: la cagione era la distruzione del governo Veneziano
procurata da Villetard medesimo; e bastavano bene le ingiurie fatte ai
Veneziani, senza che vi fosse bisogno degli stimoli di Russia e
d'Inghilterra. Villetard e Donato, ai quali più di ogni altro importava
il calmar quel furore, facevano opera, che si adunassero alcune
compagnie di soldati Italiani, e presidiavanne il ponte di Rialto. Vi
conduceva Bernardino Reynier due cannoni, coi quali tratto, ed ucciso
tre o quattro popolani, poneva fine a quell'incomposto accidente.
Usavano Villetard, Donato e Battaglia la occasione, e preparato e
mandato il navilio a Mestre la notte dal sedici al diciassette maggio,
levavano, sotto il comandamento di Baraguey d'Hilliers, quattromila
soldati Francesi. La mattina molto per tempo si scoprivano schierati
sulla piazza di san Marco: soldati ed armi forestiere non mai viste in
Venezia da quindici secoli. Creossi il municipio, si promisero cose, che
non si attennero, lusingossi con le parole, gravitossi coi fatti, e
tanto si continuò l'inganno, che la ricca e potente Venezia fu data,
spogliata ed inerme, in preda all'imperator d'Alemagna. Da questo
imparino i popoli, che la giustizia non è più fra gli uomini, che gli
stati non si possono preservare che con le armi, e che il credere alle
lusingherie ed alle promesse dei forestieri è un volere ingannarsi da
se, per essere non solo preda, ma ancora scherno e segno di calunnie da
parte dei forestieri medesimi.

Avevano Buonaparte, ed i legati Veneziani, ai quali, come abbiam
narrato, erano state ampliate le commissioni, in Milano le preste
novelle degli accidenti di Venezia, specialmente della rinunzia fatta
nel giorno dodici dai patrizi, e della dissoluzione dell'antico governo
aristocratico. Evidente cosa era, che avendo cessato di sussistere chi
aveva dato il mandato, non vi era più luogo nè a negoziati, nè a
conclusione di trattato. Ciò non di meno le pratiche si continuarono,
dal canto dei Veneziani, perchè pareva loro, che una solenne
asseverazione di Buonaparte di voler confermare la repubblica non
potesse essere senza qualche effetto, dal canto del generale, perchè
paresse del tutto volontaria, anzi richiesta la occupazione di Venezia.

Adunque con questi due diversi fini si stipulava da ambe le parti il
giorno sedici maggio in Milano un trattato di pace e d'amicizia, tra la
repubblica Francese e la Veneziana; cessassero tra di loro tutte le
offese; rinunziasse da parte sua il gran consiglio al suo diritto di
sovranità, ordinasse l'annullazione dell'aristocrazìa ereditaria,
riconoscesse la sovranità dello stato consistere nell'universalità dei
cittadini: a tutte queste cose consentisse con patto che il nuovo
governo guarentisse il debito pubblico, il vivere dei patrizi poveri, le
provvisioni a vita: la repubblica Francese concedesse, siccome ne era
stata richiesta, una schiera di soldati a Venezia, acciocchè vi
conservasse intero l'ordine e la tranquillità, vi tutelasse le persone e
le proprietà, procurasse la esecuzione delle prime risoluzioni del
governo nuovo; questi soldati partissero da Venezia, tostochè il nuovo
governo dichiarasse non averne più bisogno; le altre truppe Francesi
sgombrassero gli altri territori Veneti, tostochè la pace del continente
fosse conclusa: si facesse sollecitamente il processo agl'inquisitori di
stato, ed al comandante del Lido; la repubblica Francese perdonasse ad
ogni altro Veneziano. Questi erano i capitoli mostrabili: i segreti
contenevano altri effetti importanti: si accorderebbero le due
repubbliche pel cambio di territorj, la Veneziana pagasse alla Francese
tre milioni di tornesi, somministrasse una valuta di altrettanti in
arnesi di marinerìa, le desse tre navi di fila con due fregate fornite
di tutto punto, consegnasse a' commissari a ciò destinati venti quadri,
e cinquecento manoscritti a scelta del generalissimo: la repubblica
Francese s'interponesse a pace comune tra la Veneziana, e la reggenza di
Algeri.

Di tale forma furono i capitoli del trattato concluso in Milano tra
Buonaparte, e i Veneziani. A loro fu aggiunto quest'altro, e ciò se
ancora resta luogo alla maraviglia, farà certamente maravigliare il
lettore, che le due parti ratificassero nel più breve spazio il
trattato. Il ratificarono intatti i municipali di Venezia,
persuadendosi, non si vede come, nè perchè, che tutta l'autorità della
repubblica, e del maggior consiglio in loro fosse investita. Negava
Buonaparte la ratificazione, allegando, essere da parte dei mandatari
Veneziani cessato il mandato, perchè era estinto il mandatore, il che
era vero. Ma siccome già sapeva, quando stipulava, che era spento il
mandatore, fu il suo stipulare fraude, per fare che i Veneziani
ammettessero in Venezia i suoi soldati. Ma questi già essendo entrati, e
l'antico governo, col quale l'Austria aveva congiunzione di amicizia,
già essendo spento, il che era l'importanza del tutto, ei rifiutò la
ratifica per non legarsi a niuna obbligazione col nuovo.




LIBRO UNDECIMO

SOMMARIO

      Insidie contro Genova. Grave sedizione in questa città per
      opera dei novatori. I carbonari, ed altra parte del popolo
      insorgono contro i novatori, e gli vincono. Sdegno, e risposte
      funeste di Buonaparte: manda generali, e soldati per intimorir
      il governo col fine di obbligarlo a cambiare l'antica forma
      dello stato. Si fa la mutazione: legati Genovesi vanno a
      trovar Buonaparte per accordare con lui il modo del nuovo
      reggimento. Si crea un governo temporaneo. Umori, e sette in
      Genova. Constituzione foggiata a modo di quella di Francia.
      Mala contentezza dei popoli: terribile sommossa nel Bisagno, e
      nella Polcevera. Condizioni del Piemonte. Il re fa nuove
      dimostrazioni d'amicizia verso la Francia. Astute
      insinuazioni, e progetti d'ordinazione politica dell'Italia
      fatti dall'ambasciador Piemontese a Parigi. Trattato di
      alleanza tra il re, e la repubblica Francese. Moti sediziosi,
      e supplizi in Piemonte: morte lagrimevole di Carlo Tenivelli,
      storico insigne: sue lodi.


La forza aveva insidiato Venezia; le chimere di una libertà fallace le
diedero il tracollo. La medesima forza, e le chimere medesime usando
Buonaparte contro Genova, la tirava ancor essa all'ultimo eccidio.
Vedevano, e sentivano il governo, ed il generale di Francia, che a voler
diminuire l'autorità dell'Austria in Italia, era necessario il cambiare
i governi antichi in nuovi; perchè giudicavano, che i primi avrebbero
consuonato con Austria, i secondi con Francia. Tale necessità diveniva
agli occhi loro tanto maggiore, quanto più, fatta l'Austria padrona
dello stato Veneto, aveva modo d'ingerirsi, e di travagliare più
efficacemente l'Italia. Poi a qualunque modo era sorto l'uso di
sovvertir gli stati parte per capriccio, parte per ischerno, e parte
anche, credo, per modo di trattenimento. Per tutte queste ragioni, non
ancora terminata, ma già prossima a terminarsi la tragedia di Venezia,
scriveva Buonaparte a Faipoult, ministro di Francia a Genova, ed
operatore attivo dei disegni del generale, che la rovina di Venezia
doveva partorire necessariamente la rovina dell'aristocrazìa di Genova;
ma che ancora non era tempo di scoprirsi, usando in questo, secondo il
suo solito, la natura della volpe prima di quella del lione. Sapeva, che
il governo Genovese non avrebbe gagliardamente contrastato, quantunque
in lui fosse più vigore, che in quello di Venezia, sì perchè alcuni fra
i senatori erano abbacinati dai fantasmi dei tempi, e sì perchè nel ceto
medio era molta opinione contraria, credendo molti, che la democrazìa
fosse da anteporsi all'aristocrazìa, come se i modi di reggimento
politico indotti in Italia a quei tempi fossero democratici.
Aggiungevansi i capitali Genovesi investiti in gran parte in Francia, ed
i traffichi tra Francia e Genova frequentissimi, cose molto tenere, e
capaci a far calare i Genovesi ad un primo romore d'armi. Infine pei
passi frequenti delle genti di Francia sulle riviere, erano sorte in
esse le opinioni nuove. Savona titubava e per questo, e per le antiche
emolazioni. Alcune fortezze, e molti siti del Genovesato erano in mano
dei Buonapartiani. Nè a questo contenti il direttorio, e Buonaparte,
avevano operato, che Rusca e Serrurier appoco appoco, e sotto altri
colori le schiere loro accostassero a Genova, e che l'ammiraglio Brueys
comparisse con navi grosse e sottili nelle acque delle riviere.

Genova pericolava; ma molte erano le insidie interne. Spargevansi
artifiziosamente voci, che la Francia voleva dare la riviera di ponente
al re di Sardegna, e si affermava, che una tale calamità solo si poteva
allontanare con ridurre il governo a forma più consimile a quella di
Francia. Queste voci Faipoult, magnificando la fede della sua
repubblica, e quasi sdegnandosi, asseverava essere false e calunniose.
Buonaparte ed egli richiedevano nuovi presti di parecchi milioni alla
signorìa, consumata ed odiosa ai popoli, se gli concedesse, accusata
d'inimicizia verso Francia, se gli negasse. Il farla vile fu anche parte
dell'insidia; perchè un consiglio militare Francese adunatosi nella sede
stessa della repubblica processava, e condannava al bando da tutti i
territorj di Genova il marchese Agostino Spinola, come reo delle
turbazioni sorte contro i Francesi nei feudi imperiali. Non era più
sovranità dove un tribunale forestiero dannava un cittadino: mancava col
buon concetto la forza dello stato. Nè l'opera dei novatori di dentro si
trascurava. A questi erano capi alcuni Genovesi, alcuni forestieri. Fra
i primi osservabile era massimamente lo speziale Morando, uomo
precipitoso, e di estremi pensieri, e che credeva che ogni cosa fosse
lecita per arrivare a quella libertà ch'ei si figurava in mente. Fra i
secondi più vivo e più operativo si mostrava un Vitaliani da Napoli, il
quale, sebbene non tanto veemente fosse, quanto Morando, era non
pertanto assai più di lui pericoloso, perchè aveva facile favella alla
Napolitana, efficacia a persuadere maravigliosa, bel porgere, e bella
persona, ed era entrante molto e manieroso. Forestiero si mescolava
nelle cose Genovesi a dissoluzione della repubblica, e con patente
d'impiegato dell'ambascerìa di Francia tendeva agguati ad una potenza, a
cui la Francia protestava amicizia. Erano costoro favoriti da Faipoult
più nascostamente per la sua qualità pubblica, da Saliceti a questi fini
venuto a Genova, più apertamente. Vociferava Saliceti, doversi, poichè
l'aristocrazia di Venezia si era spenta, spegnere anche quella di
Genova. I novatori sicuri omai dell'esito, s'adunavano, s'indettavano,
s'accordavano, s'apprestavano; più il termine s'avvicinava, e più
palesemente operavano. Incitamenti continui andavano dall'ambasciata di
Francia a Morando, e solo si aspettava che Venezia fosse perita del
tutto per far perir Genova. Avvertito il governo, creava inquisitori di
stato con ampia facoltà, e per opera loro carcerava Vitaliani. Se ne
risentiva gravemente Faipoult, richiedeva la sua indennità, come di
Francese. Per tal modo non solamente si voleva che si macchinasse, ma
ancora, che si macchinasse impunemente. La signorìa essendo sforzata,
rimetteva il Napolitano in libertà. Vitaliani e Morando con somma
attività si adoperavano. A loro si faceva compagno un Filippo Doria o
per ambizione, o per opinione. Tutto era contaminato, l'esca apprestata,
le occasioni si aspettavano. I giornali di Milano, comandando ciò, o
permettendo Buonaparte, continuamente straziavano l'aristocrazìa
Genovese, e con infiammate parole provocavano i popoli contro di lei. Di
tanta mole era per chi tanto poteva, il distruggere la piccola
repubblica di Genova. Si pruovava nell'estremo caso ad insorgere,
gl'inquisitori di stato facevano carcerare due dei più audaci e temerari
novatori, sperando, che il timore potesse frenare quella gente
incitatrice. Fu indarno, poichè tanto favore l'ajutava dentro e fuori.
Questa fu scintilla a suscitare ad incendio il fuoco che covava. Non
così tosto giungeva ai congiurati la novella della carcerazione dei
compagni, che furiosamente dato all'armi o proprie, od a questo fine
apprestate in casa Morando ed avendo Morando medesimo con Vitaliani e
con Filippo Doria a guida, facevano improvvisamente, era il giorno
ventuno di maggio, un tumulto terribile. Si rallegrava Faipoult, che la
rivoluzione nascesse in Genova per opera dei Genovesi, perchè in quella
rivoluzione ei voleva ben essere, ma non parere. Essere, scriveva a
Buonaparte, creato un filo a poter muovere facilmente i collegi, i
consigli, e ad operare la riforma inevitabile di Genova più o meno
prestamente, secondochè meglio o come a Buonaparte si convenisse, o per
modo che il mondo vedesse, che la Francia, non ingerentesi nella
constituzione politica di un popolo amico ed independente, non vi aveva
posto mano che come protettrice della quiete di questo popolo stesso, e
per allontanare da lui tutte le disgrazie di una rivoluzione. Venuti da
Faipoult due legati del senato, Gian Luca Durazzo, e Francesco Cataneo,
il pregavano, che facesse dimostrazione di non secondare i novatori, ed
operasse, che la frenesìa dei giornali Milanesi contro Genova cessasse.
Dava loro la volta sotto sulla prima richiesta, speranza per la seconda.
Si metteva poscia sull'esortargli a riformare essi medesimi lo stato, ed
a biasimargli dei tridui e delle novene, come di dimostrazioni dirette
ad odio dei Francesi: cercava infine di temporeggiare, perchè gli
accidenti di Venezia finissero. I congiurati con ischiamazzi orribili, e
con grida spaventose, cantando a tratto tratto la marsigliese (fu questa
una canzone con musica molto espressiva, che incitò potentemente in
quell'età gli spiriti ad opere straordinarie) s'incamminavano al palazzo
ducale. Aggiungevansi per istrada, come suole avvenire, nuovi
congiurati, e fra il popolo i più tristi, e chi più ambiva il sangue o
il sacco. A tanto romore si adunava una calca incredibile fra quelle
strette vie di Genova; serravansi a furia le botteghe; i buoni
fuggivano, od erano tratti dalla tempesta. La folla tumultuosa giunta al
palazzo, dov'era raccolto il senato, con minacciose grida addomandava i
carcerati. Rispondevano con molta costanza i padri, a buona ragione
sostenersi, si farebbe giustizia, fra breve paleserebbero al popolo
l'intento loro. I sollevati avrebbero voluto sforzare il palazzo; il
vietavano le guardie; si rimanevano, perchè in quel primo impeto non
avevano nè armi sufficienti, nè accordo, nè numero che bastasse.
Traevano alle case del ministro di Francia, sperando che gli ajuterebbe.
Gli confortava dicendo, s'interporrebbe, e le dimande loro al senato
esporrebbe. Fatti più sicuri cambiavano il furore in allegrezza, e
sparsi per le piazze, e nei ritrovi sì pubblici che privati, facevano
grandi festeggiamenti. La sera, sforzato il teatro, vi commettevano
remore, anche con oltraggi dei pacifici cittadini. Riscaldati dal vino e
dalle cose fatte, passavano la notte, che era una delle estreme della
loro antica e veneranda patria, fra l'allegrezza dei piaceri presenti, e
la cupidigia dei tumulti avvenire.

Sorgeva ai ventidue l'alba, che doveva addurre a Genova un giorno
funestissimo. Prorompevano dai ritrovi loro i congiurati, e ad ogni
momento, e ad ogni passo ingrossandosi per l'accostamento di nuovi
compagni, facevano una turba assai numerosa. S'aggiungevano ai Genovesi
non pochi Lombardi, venuti ancor essi all'alito delle rivoluzioni; nè
mancavano Francesi, ancorchè fossero in minor numero. Inalberavano,
perchè non mancasse ai fatti anche il segno della ribellione, sui
cappelli chi la nappa Lombarda, e chi la Francese, ambedue tricolorite,
questa col turchino, quella col verde. Gridavano, viva il popolo, viva
la libertà. S'avviavano al palazzo di Faipoult, dove ammassati
diventavano più terribili per impeto, e per numero. Il senato senza
difesa pel caso improvviso, si era perduto d'animo, ed aspettava, invece
di operare.

Il popolo fedele al principe non si muoveva, perchè sorpreso a
quell'accidente insolito non aveva ancor ripreso gli spiriti, e forse
non credeva, che i sollevati volessero trascorrere agli estremi. Andando
loro il moto a seconda, ardivano cose maggiori, ed orrende. Traevano
alle prigioni della mal paga, sentina infame d'indebitati e di falliti,
e rotte le porte non senza qualche violenza sanguinosa, e liberati ed
armati i prigionieri, se gli facevano compagni ai disegni loro. Cresceva
il furore: quel che dava la massima dell'esser lecito tutto per
acquistar la libertà, secondava la natura sempre precipitosa del male al
peggio. Impadronitisi della darsena, davano la libertà ai condannati, e
poste loro le armi in mano correvano con l'infame satellizio di ladri, e
d'assassini a disfare uno dei più illustri governi del mondo: tempi
atroci, in cui la misera Genova era insidiata occultamente dai potenti
dominatori d'Italia, ed impugnata apertamente dai suoi cittadini misti
ai mancatori di fede, ed ai galeotti! esempio da piangersi eternamente
che si sia cercata la libertà non solo coi rei propositi, ma ancora con
operatori scelerati.

Tornando alle opere Morandiane, fatto i sollevati concorso sulla piazza,
e preso maggior animo da quei primi successi, bandivano con allegria, e
romore incredibile, essere spenta l'aristocrazìa, Genova libera, i
poveri esenti dai tributi, cassi gli antichi magistrati, creati i nuovi.
Ma ancora temevano le porte in mano del governo, ed i popoli del Bisagno
e della Polcevera deditissimi al nome del principe ed all'antica
repubblica. Però credendo non esser compiuta l'opera, se allo aver
acquistato l'interno non aggiungevano l'assicurarsi delle porte delle
mura, spedivano, a ciò consigliati da Morando e da Doria, i più audaci
ed i meglio armati, ad occupar l'arsenale, il ponte reale, la lanterna,
le porte di San Tommaso e di San Benigno. Il che veniva loro agevolmente
fatto, sorpresi essendo e pochi i difensori.

Intanto s'era il senato raccolto timoroso, e non pari a tanto estremo.
Consultavano discordi, statuivano spaventati. Mandavano legati a
Faipoult, perchè lo pregassero, s'interponesse a concordia, ed
offerissero riforme negli ordini antichi. Piaceva la profferta al
Francese, per essergli aperta l'occasione, e condottosi al senato, con
efficacissime parole esortava i padri, cedessero al tempo,
s'accomodassero al secolo, riformassero lo stato, verso gli ordini
democratici l'allargassero, questa sola via di salute restare.
Stanziavano, poichè oggimai era tolto ogni modo di deliberare sanamente,
si traessero quattro patrizi, i quali convenendo con quattro deputati
del popolo, fra di loro accordassero come e quanto la forma antica
dovesse scendere alla democrazìa. S'eleggevano i patrizi, gli eletti del
popolo non comparivano; riuscì vano il tentativo. La massa dei novatori
infuriata correva al ducale palazzo, e contro di lui piantava un
cannone, sforzandosi di entrarvi; ma cessava vedutolo ben custodito.
Risuonavano intanto le grida, viva la libertà, morte agli aristocrati;
pareva ormai spenta l'antica repubblica. Trionfavano Vitaliani, Morando,
Doria, nè pareva che vi fosse più rimedio per reprimere la ribellione.

Ma ciò, che non aveva fatto il senato senz'animo e senza forza, il
faceva il popolo, parte per odio contro i novatori, parte per amore
verso l'antico stato, parte per riverenza alla religione, perchè
temevano lei aversi ad oltraggiare in Genova, come credevano esser stata
oltraggiata in Francia. Si adunava, correndo da ogni lato,
principalmente dal porto, una gran massa di popolo minuto, carbonari e
facchini massimamente, ed opponendo all'improvviso grida a grida, nappe
a nappe, armi ad armi, rendevano dubbia una vittoria, che già pareva
certa. Facevano risuonare per tutta la città voci festose ad un tempo, e
minacciose, gridando viva Maria, viva il principe, viva la religione,
morte ai giacobini, che con questo nome chiamavano i novatori: rizzavano
intanto sui cappelli per nappa una piccola immagine di Maria: per questo
chiamava Buonaparte i preti genovesi vile e scelerata gente. Solo lodava
l'arcivescovo. Gli amatori del governo antico, siccome quelli che
avevano a combattere coi libertini bene armati, anche di artiglierìe a
cagione della presa dell'arsenale, avvisavano d'impadronirsi
dell'armerìa, nella quale essendo entrati, distribuite a ciascuno le
armi, con ardore inestimabile si mettevano a correre contro la parte
contraria. A loro si accostavano i soldati regolari rimasti fedeli alla
repubblica, e fra questi alcuni, che sapevano maneggiar le artiglierìe.
Infelice città, che vedeva rinnovarsi nel suo grembo, le spente da lungo
tempo, e sempre feroci fazioni. Si attaccava una battaglia asprissima,
dove i padri combattevano contro i figliuoli, i fratelli contro i
fratelli; ed il suono delle armi civili, già da lungo tempo insolito, si
udiva da lungi nei più secreti recessi dei liguri Apennini. Traevano le
artiglierìe furiosamente, si mescolava l'archibuserìa; da vicino si
ammazzavano coi ferri, e quando non avevano ferro, con le mani. Maggiore
era la pressa nei luoghi occupati dai libertini, perchè gli avversari,
essendo nella possessione di essi posta tutta l'importanza del fatto,
gli volevano a tutta forza sloggiare, massime alle porte, all'arsenale,
ed al ponte reale, dove Filippo Doria combatteva valorosissimamente.
Durava la battaglia parecchie ore: prevaleva finalmente la parte del
senato, ricuperati, non senza molta fatica e sangue, dagli uomini fedeli
a lui tutti i posti. Il quale fatto saputosi dai Morandiani, era cagione
che precipitosamente abbandonassero l'impresa. La maggior parte
fuggirono, o nelle private case si nascosero: i più animosi ristrettisi
insieme, si facevano sforzatamente strada al ponte reale, che si teneva
ancora per loro mediante il valore di Filippo Doria. Gli seguitavano i
vincitori, e s'accendeva a questo ponte una battaglia ostinatissima,
combattendo dall'un de' lati la disperazione, dall'altro il furore, ed
il numero ognor crescente delle genti. Erano finalmente oppressi i
Morandiani con ferite, e morte di molti: morì Doria medesimo. Usavano i
vincitori molta crudeltà, come nelle guerre civili. Il cadavere del
Doria fu lunga pezza ludibrio a quegli uomini infieriti. Nacquero fra
questo sanguinoso scompiglio fatti parte tremendi, parte ridicoli. Uno
schiavo turco, che i novatori avevano liberato, quando si erano
impadroniti della darsena, e condotto con loro, ed ammaestrato a gridar
_viva il popolo_, incontratosi in una folla di carbonari, e non sapendo
più oltre, diede tal grido, e ne fu malconcio orribilmente. Gli dissero,
che bisognava gridar _viva Maria_, ed ei si mise a gridare, _viva
Maria_; ma trovatosi di nuovo fra quel garbuglio in mezzo ad una truppa
di novatori, questi, sentito il _viva Maria_, il maltrattarono per forma
che per poco non l'amazzarono. Il pover uomo tutto pesto, nè sapendo
connettere accidenti tanto strani, andava gridando, che i cristiani
erano diventati matti, ed avea ragione. Perirono in mezzo a quella furia
parecchi Francesi, parte mescolati coi sollevati, parte non mescolati,
perchè avendo i Morandiani inalberato chi la nappa Francese, chi la
Lombarda, di lontano simile alla Francese, erano tenuti complici, ed
ammazzati dagli avversari tutti coloro che portavano le nappe
tricolorite. Ciò fu in mal punto, perchè Buonaparte ne prese occasione
per disfar il governo. Del resto i Morandiani fecero da se, e messi su
dai forestieri; i carbonari da se, e solo spinti da odio e da fedeltà:
ma più da odio che da fedeltà: nè nel fatto loro il senato ebbe
ingerenza alcuna, salvato piuttosto dal popolo, che da se. Si vegliava
la notte fra il dolore dei morti, il terrore dei vivi: s'accendevano i
lumi alle case da chi per gioia, da chi per paura, perchè i carbonari
minacciavano. Il senato vincitore per opera altrui, di nuovo s'adunava
per consultare sulle turbate cose. Mostravasi Giacomo Brignole doge al
popolo, da cui era veduto, e salutato con grandissimi segni di
allegrezza. Faipoult, veduto che la forza dei novatori era stata
indarno, tornava sull'esortare, e più accesamente di prima insisteva
sulla necessità delle riforme.

Si stava intanto per la signorìa in grandissima apprensione del come
l'avrebbe sentita Buonaparte; perciocchè presso a lui stando il dominio
di tutta Italia, a volontà sua vivevano, o morivano gli stati. Gli
scriveva il doge in nome del senato lettere molto sommesse di rammarico,
e di scusa pei Francesi uccisi. Arrivavano, portate da Lavallette,
aiutante del generalissimo, risposte funestissime: Buonaparte non era
uomo da non usar bene la occasione; non potere, scriveva, la repubblica
Francese tollerare gli assassinj, e le vie di fatto di ogni sorte
commesse contro i Francesi in Genova da un popolo senza freno, suscitato
da coloro, che avevano fatto ardere la Modesta, e maltrattare i
cittadini Francesi; se fra ventiquattr'ore i carcerati non si
liberassero, se coloro, che il popolo contro di loro avevano provocato,
non si carcerassero, se la feccia di quel popolazzo non disarmasse, aver
vissuto la Genovese aristocrazìa, e partirsi da Genova il ministro della
repubblica: stare la vita dei senatori per quella dei Francesi in
Genova, tutto lo stato per le proprietà loro. Con queste parole superbe
ed oltraggiose parlava Buonaparte ad un governo venerabile per
l'antichità, e capo di un popolo ingegnoso e forte. Ma i carbonari non
avrebbero uccisi i Francesi, se i Morandiani, il capo dei quali era
stato munito di patente Francese dal ministro di Francia, non avessero
essi primieramente incominciato la ribellione e la uccisione degli
uomini fedeli all'antico stato. Quel ritoccar poi della Modesta in
questo fatto, era cosa del tutto insopportabile. Del resto, tale fu la
forza della verità, che Faipoult attestava ed affermava a Buonaparte,
che il governo Genovese aveva fatto in quell'accidente quanto per lui si
era potuto, per evitar i disordini; che in facoltà sua non era di
comandare a coloro, che, non che gli obbedissero, gli comandavano e li
difendevano: che delle uccisioni dei Francesi i patriotti erano stati
cagione per aver inalberato i tre colori; che senza questa insolenza
democratica niun Francese avrebbe perduto la vita; che i democrati soli
avevano messo in pericolo i Francesi; ch'essi avevano fatto oltraggio
alla repubblica Francese per aver usurpato i suoi colori nazionali;
ch'essi finalmente avevano operato pazzamente per l'impeto sregolato,
infamemente per l'apertura delle carceri e delle galere. Da tutto questo
si vede, che Genova era del tutto innocente del sangue Francese, e che
la collera di Buonaparte, vera o finta che si fosse, per la morte dei
Francesi, non contro di lei, ma contro quelli che avevano voluto fare la
rivoluzione, avrebbe dovuto sfogarsi.

Quest'era la condizione di Genova. Il senato sbigottito, e servo della
moltitudine, e diviso per le opinioni, perchè la parte Francese, che
desiderava le riforme, aveva acquistato maggior favore per gli accidenti
presenti. Inoltre ei si trovava tra il non poter inveire contro il
popolo, perchè lo avea salvato, ed il dover inveire, perchè gli agenti
del direttorio gridavano vendetta. La moltitudine armata, fatta la buona
opera di redimere il principe, prorompeva, come suole, in opere ree,
oltraggiando e manomettendo gli onesti cittadini, solo perchè gli aveva
per sospetti. Taccio, che la casa di Morando spogliarono da capo in
fondo; ma già incominciavano a spogliar le case, non solo
degl'innocenti, ma ancora dei benemeriti; ogni cosa piena di terrore.
Insisteva più acerbo che mai Faipoult, perchè si scarcerassero i
Francesi, si arrestassero gli uccisori, si dichiarasse, non aver i
Francesi avuto parte nella ribellione. Temendo poi che solo si punissero
gl'infimi assenti, e si salvassero i capi presenti, richiedeva con
imperio insolente dal senato, forse non ricordandosi, o fors'anche
ricordandosi di avere scritto a Buonaparte, che era innocente,
carcerasse, e ad arbitrio di Buonaparte serbasse Francesco Maria
Spinola, Francesco Grimaldi, inquisitori di stato, e Niccolò Cataneo
patrizio, per avere provocato, secondo le allegazioni di Lavallette, in
ogni possibil modo gli atroci fatti contro i Francesi, e per essere
stati autori principali delle risoluzioni prese negli ultimi tempi;
sconce ambagi, che coloro, cui Faipoult aveva dichiarato un giorno prima
innocenti, fossero dichiarati un giorno dopo rei. Certamente erano
Spinola, Grimaldi e Cataneo rei, non d'alcuna morte di Francesi, ma bene
dell'amare la patria loro, e del volerla preservare dalla tirannide
forestiera. Infuriava Lavallette, e secondava Faipoult. Affermava, che i
carbonari erano stati pagati, perchè uccidessero i Francesi, e che i
Francesi per ordine espresso erano stati assassinati. La qual cosa se
fosse tanto vera, quanto è falsa, pruoverebbe, che gl'inquisitori di
Genova fossero piuttosto pazzi, che feroci; perchè in tanta potenza
della Francia in tutta Europa, principalmente in Italia, non si vede che
cosa importasse la morte di cinque o sei Francesi isolati ed inermi, se
non a far sobbissar Genova. Il versar sangue poi solo pel piacere di
versarlo, s'imparava solamente alla scuola di Buonaparte. Orrore,
dolore, terrore prendeva i senatori alla richiesta. Resistevano in
prima, poi spinti dall'ultima necessità, arrendendosi facilmente quei
della parte Francese, a loro malgrado consentirono.

Dell'altra richiesta dei prigioni fu soddisfatto senza molto contrasto a
Buonaparte; liberavansi i Francesi. Ma più cedeva Genova, e più Faipoult
moltiplicava le domande: ottenuta la libertà dei compatriotti,
addomandava quella dei Lombardi, non per altro venuti, che per
sovvertire lo stato, e presi con le armi in mano mescolati coi ribelli.
Consentiva per forza il senato: portarongli i compagni a trionfo per
quella città, che testè avevano bruttato di sangue. Del disarmamento,
faccenda tanto necessaria, quanto difficile, consentiva facilmente, e
dava anche un premio di due lire a chi portasse le armi all'armerìa del
pubblico. Restava, che a petizione di Faipoult pubblicamente
dichiarasse, non essere stati i Francesi mescolati nella ribellione; al
che non si lasciava piegare. Bene mandava fuori un manifesto esortatorio
ai popoli, acciocchè avessero i Francesi in grado di amici, affermando,
che la salute di Genova dall'amicizia di Francia si poteva solo, ed
unicamente aspettare. La quale esortazione dispiacque oltre modo al
popolo, che soltanto vedeva le trame, e non conosceva il modo di
passarle per la politica.

Il fine principale a cui miravano tante arti, spaventi e minacce, non
era punto nè la liberazione di pochi carcerati, nè l'incarcerazione di
pochi magistrati, cose tutte nè stimate da Buonaparte d'importanza, nè
usate se non per mezzi. Bensì ei voleva la mutazione, affinchè dalla
nuova forma fossero esclusi gli amatori dell'indipendenza, e gli
aderenti dell'Austria, ed inclusi i partigiani di Francia. Perlochè,
vintesi dagli agenti del generalissimo le prime domande, insorgevano con
maggior calore, richiedendo il senato, riducesse lo stato a forma più
democratica, e facesse abilità ai legati che si volevano mandar al
generalissimo, di accordar con lui il cambiamento che si desiderava.
Rappresentavano, non altro modo esservi di quietare gli spiriti, se non
quello di chiamare anche i popolari al dominio; considerassero, con
quanta fatica e quanto sangue s'era poc'anzi l'antica forma potuta
conservare, solo perchè non era più consentanea alle opinioni dei più;
doversi dare sfogo a questi nuovi umori, se non si voleva che
inondassero con rovina della repubblica; per questo solo atto
acquisterebbe il senato nella liberata Italia somma autorità, e
loderebbe Milano Genova, quel Milano, che allora la scherniva; con
questo solo atto si renderebbe sicura la integrità della repubblica, che
allora era dubbia; ciò desiderare la repubblica Francese, ciò volere
Buonaparte; ciò fatto, sperimenterebbegli Genova così facili ed
amichevoli, come allora gli trovava ritrosi ed avversi; divenuti essere
odiosi i privilegi; il rinunziarvi, e l'accomunarsi esser da savio,
perciocchè altro non era che perdere una chimera con acquistare una
realtà; parecchie volte aver Genova mutato modo nel corso dei secoli,
ora allargandolo al popolare, ora restrignendolo all'aristocratico
secondo i tempi; che ora tornasse al popolare, essere non solo
necessario, ma ancora non insolito: cedessero adunque, ed in quella sola
risoluzione vedessero la salute della repubblica.

Queste esortazioni fortissime in se stesse, operavano gagliardamente.
Pure trovavano non poca difficoltà; perchè molti dei senatori vedevano
in quei reggimenti democratici non amore, nè gratitudine per la
rinunziazione dei privilegi, ma scherni e persecuzione, nè cambiando era
andare dall'aristocrazìa alla democrazìa, ma bensì dal dominio consueto
al dominio di una parte prepotente. Atterriva anche l'esempio di
Venezia, che già si vedeva passare, pel cambiamento fatto, non alla
libertà ed alla concordia, ma prima alla servitù di una parte, poi alla
servitù forestiera. Così si stava in pendente, e, come accade nei casi
dubbj e pericolosi, si amava lo stare, solo perchè lo stare era
consueto.

Mentre si deliberava nel piccolo consiglio di quanto si dovesse fare in
quella occorrenza di suprema, anzi di unica importanza per la patria,
comparivano le prime squadre di Rusca, le quali, sparsesi prima per la
Polcevera, si distendevano poscia insino alle porte di Genova. Si udiva
eziandìo, che Serrurier poco lontano succedeva con le sue, e che da
Cremona si muovevano nuovi soldati per dar rinforzo a Rusca ed a
Serrurier, ove da per se non bastassero. Erasi appresentata alcuni
giorni innanzi alla bocca del porto l'armata di Brueys; ma per la
istanza del senato, e per la tempera del popolo, che non l'avrebbe
lasciata entrare quietamente, aveva Faipoult operato, che l'ammiraglio
se ne tornasse verso Tolone; del che, qual debole e timoroso, fu poscia
aspramente biasimato da Buonaparte. Sebbene però l'armata Francese si
fosse ritirata, si sapeva, che andava volteggiandosi ora a vista, ed ora
poco lontana dalla riviera di ponente, e poteva dar animo, e fare spalla
facilmente ai novatori della riviera, ed a quei della metropoli. Nè fu
l'esito diverso dal prevedere; perchè tra la presenza di Rusca nella
Polcevera, alcune squadre di soldati Francesi sparsi nella riviera, e la
prossimità di Brueys, si tumultuava in vari luoghi, non senza sangue;
gli abitatori delle ville e delle montagne combattevano acremente i
novatori. Ciò non ostante questi ultimi erano rimasti superiori in
Savona, città principale in quelle piagge, e già in ella, e nel Finale,
e nel porto Maurizio avevano piantato l'albero, che chiamavano della
libertà. Il senato minacciato da una setta potente nella sua sede
medesima, attorniato da soldati forestieri, lacerato dalla guerra
civile, stretto continuamente dagli agenti di Francia, che sempre
parlavano dello sdegno del direttorio, e di Buonaparte, non aveva più
libertà di deliberare.

Cedevano i padri, perchè il contrastare era impossibile. Statuivano, si
riformerebbe lo stato; la mutazione, quantunque in termini generali, al
popolo si annunzierebbe. Mandavano poi legali a Buonaparte, con facoltà
di accordare con lui la forma futura degli ordini politici, i nobili
Michel Agnolo Cambiaso, Luigi Carbonara, Gerolamo Serra, i due primi
amatori di un governo popolare più largo, l'ultimo di uno più stretto,
ma uomini tutti di singolare ingegno, ed anche di natura buona e forte,
se fati migliori avessero conceduto, che la bontà e la fortezza
potessero giovare alla patria. Partivano i deputati per Montebello,
alloggiamento di Buonaparte. Partivano anche, conseguito l'intento, alla
volta medesima Faipoult e Lavallette, per informar il generale
dell'adempimento delle commissioni loro, e per consigliarlo intorno alle
persone, che per gl'interessi di Francia si convenisse introdurre nel
nuovo reggimento.

Il doge, i governatori, ed i procuratori della repubblica avvertivano il
pubblico, mandarsi legati a Buonaparte, perchè ai pericoli esterni, ed
alle turbazioni interne di Genova provvedesse. Lodavano la lealtà di
Faipoult, conforme, dicevano, a quella della gran nazione; sperare, con
l'ajuto della divina provvidenza, poter facilmente compire un'opera
conducente a conservazione della repubblica, ed a contentamento di
tutti, e sulla quale a tempo debito si sarebbe chiamata a consiglio
tutta la nazione: se ne vivessero intanto quieti, esortavano, e non
corrompessero con moti inopportuni una occasione, dalla quale
dipendevano il riposo, e la felicità di tutti.

Spedivano al tempo stesso il nobile Stefano Rivarola a Parigi,
comandandogli, in una faccenda di tanto momento per la repubblica,
s'ingegnasse con ogni possibil modo di fare, che la forma antica, il
meno che fate si potesse, si alterasse, e la integrità dei territorj in
sicuro si ponesse.

Il direttorio di Francia era per le cose d'Italia piuttosto servo, che
padrone di Buonaparte, e però a Montebello piuttosto che a Parigi si
doveva definire il destino di Genova. Combattevano a questo tempo in
Buonaparte due diversi pensieri, la necessità delle cose, e la volontà
di secondare, pe' suoi fini particolari, i desiderj dei principi. Il
primo lo sforzava a far le rivoluzioni, perchè l'operare senza posa era
per lui mezzo di non lasciar illanguidire la fama, che si era
acquistata; il secondo lo spingeva a far sicure le monarchie, a rivoltar
solo le repubbliche, e queste o spegnere, o lasciarle dare nella
democrazìa meno che potesse. Questi consigli operando in lui
efficacemente, erano cagione, che, cambiando gli antichi ordinamenti di
Genova, non gli lasciasse scendere sino alla pura ed inquieta
democrazìa, e che la somma delle cose confidasse, non a gente fanatica e
spaventevole ai re, ma bensì a uomini temperati e savi, che o per
necessità consentivano al cambiamento, o volevano la democrazìa mista e
con leggi, non pura e senza leggi. Questi pensieri consuonavano con
quelli dei legati, ed anche la volontà del vincitor Buonaparte non era
contrastabile. Per la qual cosa non fu lungo il negoziare, e addì cinque
giugno si concludeva un accordo per mezzo loro tra la repubblica di
Francia, e quella di Genova, pei principali capitoli del quale si
statuiva, che il governo rimettesse alla nazione, così richiedendo la
felicità della medesima, il deposito della sovranità, che gli aveva
confidato; ch'ei riconoscesse, la sovranità stare nell'universalità dei
cittadini; che l'autorità legislativa si commettesse a due consigli
rappresentativi, uno di trecento, l'altro di cencinquanta consiglieri;
che la potestà esecutiva fosse investita in un senato di dodici, e a cui
presiedesse un doge; il doge, ed i senatori dai consigli si eleggessero;
ogni comune avesse ad esser retto da ufficiali municipali, ogni
distretto da ufficiali distrettuali; le potestà giudiziali e militari, e
così pure le divisioni dei territorj secondo il modello da farsi da una
congregazione a posta si ordinassero, con ciò però, che la religione
cattolica salva ed intera si serbasse; i debiti del pubblico si
guarentissero; il porto franco, ed il banco di San Giorgio si
conservassero; ai nobili poveri, per quanto possibil fosse, si
provvedesse; che ogni privilegio per abolito si avesse; che intanto si
creasse un reggimento temporaneo di ventidue, ed a cui il doge
presiedesse; che questo reggimento prendesse il magistrato il dì
quattordici di giugno. Statuisse delle indennità dei Francesi offesi nei
giorni ventidue e ventitrè maggio; finalmente la repubblica Francese
perdonasse a tutti, che l'avessero offesa nei giorni suddetti, e
mantenesse l'integrità dei territorj della repubblica Genovese.

Mandava Buonaparte questi capitoli al doge con lettere portatrici di
dolci parole, mostrando molta affezione verso la repubblica, e
consigliando, fossero savj, fossero uniti, e non dubitassero della
protezione della Francia. Eleggeva al reggimento temporaneo Giacomo
Brignole, doge, Carlo Cambiaso, Luigi Carbonara, Gian Carlo Serra,
Francesco Cataneo, Giuseppe Assereto da Rapallo, Stefano Carega, Luca
Gentile, Agostino Pareto, Luigi Corvetto, Francesco Maria Ruzza,
Emanuele Balbi, Gian Battista Durand del porto Maurizio, capitano
Ruffino di Ovada, Agostino Maglione, Gian Antonio Mongiardini, Francesco
Pezzi, Bertuccioni, Gian Battista Rossi, Luigi Lupi, Gian Maria de
Alberti, Bacigalupi, Marco Federici della Spezia.

Quando il generalissimo di Francia creava questa nuova signorìa, aveva
in pensiero, non solamente di dare autorità a uomini prudenti, e lontani
da voglie estreme, ma ancora mescolando uomini di diverse condizioni, di
mostrare che la sovranità non cadeva più in pochi, ma bensì in tutti,
cosa che avrebbe dovuto far quietare, contentando le ambizioni, molti
umori. Ma nelle rivoluzioni le ambizioni sono incontentabili, e come se
le faccende pubbliche potessero maneggiarsi continuamente dalla
moltitudine, il restringerle in pochi magistrati era riputato
aristocrazìa: gli esclusi gridavano tirannide, gente pericolosissima,
perchè pretendeva parole di amore di patria.

Incominciava appena a farsi giorno, che già le piazze e le contrade
erano piene di gente, accorrendo da una parte il popolo tratto dalla
novità del caso, dall'altra i libertini portati dall'allegrezza, e dal
desiderio di far certe dimostrazioni, che credevano libertà, ed erano
vanità in se, scherno ad una parte dei loro concittadini, imitazione
servile dei forestieri, segni di tirannide, semi di future discordie. Il
popolo stesso, solito a seguitare così il bene come il male ad un posto
segnale, se prima traeva per curiosità, dopo, e visto il giubbilar dei
libertini, incominciava a trarre per allegrezza, ed era uno spettacolo
mirabile il vedere tutta quella città mossa a gioia, che ancora non
faceva un mese, si era veduta mossa a sangue. _Viva la libertà, muoja
l'aristocrazìa, viva Francia, viva Buonaparte_, gridavano le Genovesi
voci: gli alberi della libertà non solo sulle piazze e principali
contrade, ma ancora sulle piazzuole e nei vicoli a tutta fretta si
piantavano; i balli, canti, ed i discorsi che si facevano loro intorno,
erano eccessivi. A questo, alcune donne, e non delle infime, certi
berrettini di libertà, che così gli chiamavano, che avevano tessuti
nascostamente, di tre colori nei giorni precedenti, distribuivano in
pubblico, ed i libertini con molto romore se gli appiccavano sul petto.
Le quali cose se abbiano mosso a riso Buonaparte tanto astuto
conoscitore e tanto cupo sprezzatore dell'umana natura, non è da
domandare: godeva in se del compito inganno. Morando era fuori di se
dalla contentezza, sebbene non del tutto si soddisfacesse dei membri del
governo temporaneo, parendogli aristocrati anzi che no. Vitaliani
predicava, e per gridar forte che facesse il popolo, non gli pareva mai,
che gridasse abbastanza. I nobili o si nascondevano nelle più segrete
case, o fuggivano dalla città, e ne avevano ben anche il perchè; che ad
un primo trarre, il popolo mosso, e stimolato dai novatori più vivi, gli
avrebbe manomessi. In mezzo a tanto fracasso poteva nascer bene, come
male, ma più facilmente male che bene. I patriotti scrivevano nel gergo
gonfio, servile, e schifoso di quei tempi, che «superbo dei riacquistati
diritti scorreva per le vie il genio della Liguria, e scrivea sulla
fronte ai liberi cittadini la bella immagine di un fortunato avvenire».
Ed ancora: «Oh, sublime maestoso spettacolo d'un popolo intero, che dopo
aver trascorso dei secoli di servitù, curvo, ed umiliato sotto un giogo
di ferro, si leva subitamente ritto sui piedi, e scosso l'infame peso
delle irrugginite catene ne getta i rotti avanzi in faccia ai
detronizzati tiranni!» Così parlavano: Buonaparte ne faceva le risa a
Montebello, e gli chiamava pazzi da legare. Gian Carlo Serra, e suo
fratello Gerolamo, che non erano uomini da riscaldarsi troppo, ed
avevano l'animo piuttosto da storico che da poeta, s'erano lasciati
ancor essi trasportare all'entusiasmo, e scrivevano cose di fuoco a
Buonaparte.

La servile imitazione verso le tragicomedie della rivoluzione Francese
dominava; ed ecco una calca di gente trarre con grida al ducale palazzo,
i patriotti la guidavano, con animo di levarne il libro d'oro, infame
catalogo, come dicevano, volume esecrato dell'antica aristocrazìa. Si
custodiva il libro assai gelosamente in un luogo appartato del palazzo
d'onde non si estraeva se non quando il nome di qualche nuova famiglia,
chiamata a nobiltà, vi si scriveva. La plebe, rotte a forza le porte
dell'archivio, se lo portava con incredibili scede e giullerìe sulla
piazza dell'acquaverde, e quivi acceso un fuoco, lo ardeva, e le grida,
e le risa, e gli scherni furono molti. Non pochi, perchè non mancassero
neanche le puerilità, ferivano a punta di bajonetta o di sciabola
l'odiato libro, e con questo si credevano di aver morto l'aristocrazìa:
i circostanti applaudivano. Insomma il popolo mosso, se non fa tragedie,
vuol comedie. Ardevano col libro d'oro anche la bussola del doge, e
l'urna, dove s'imborsavano i nomi dei senatori per gli squittinj. Vi si
arrosero altri stemmi gentilizj raccolti a furia di popolo da diversi
luoghi; cose tutte, che si facevano piuttosto per ingiuria di persone,
che per amore di libertà: poi piantavano sulle ceneri delle reliquie
aristocratiche, come dicevano, il solito fusto, e gli applausi, e le
musiche, e i discorsi andavano al colmo.

Arso il libro d'oro, trascorreva il popolo, anche i carbonari vi si
mescolavano, ad un atto assai più biasimevole, e questo fu di rompere,
ed atterrare la statua di Andrea Doria, che per memoria ed onore delle
sue virtù, e de' suoi meriti verso la patria i Genovesi antichi avevano
eretta nella corte del palazzo ducale; e se chi stava dentro a guardia
fosse stato men pronto a serrare le porte contro l'invasata moltitudine,
avrebbe rotto anche le altre statue del Doria, che si vedevano nella
sala del gran consiglio. Che cosa poi pretendessero le ingiurie fatte ai
morti illustri, ed il disprezzo di servigi eminenti fatti alla patria,
ciascuno potrà da per se stesso giudicare, ed erano novatori noti
solamente per parole ed incapricciti di certi governi geometrici non
ancora pruovati, o pruovati soltanto per esilj, per persecuzioni, e per
morti crudeli, che un Andrea Doria oltraggiavano.

Dalle ingiurie si trapassava ad insolenze criminose; perchè sospettando,
che fossero ancora sostenuti nelle carceri alcuni fra coloro, che erano
stati arrestati nei giorni ventidue e ventitrè maggio, vi correvano a
folla, ed avendole sforzate, davano comodità di fuggirsi a parecchi
malfattori, contaminando in questo modo il nuovo governo con lo stesso
fatto, col quale avevano già assaltato l'antico; tristi principj di
libertà, e di stato civile.

Tal era la condizione di Genova, che il governo, composto la maggior
parte di uomini buoni e savj, dipendeva da Buonaparte, anche serviva
alle opinioni dei tempi; dal che nasceva, che voleva ordinare, non la
libertà che si convenisse a Genova, ma quella che era foggiata a modo di
Francia, come se nissun'altra forma buona di vivere libero potesse
essere, se non quella dei forestieri. Era oltre a questo, una parte
assai viva, che chiamavano dei patriotti, la quale non contenta ad un
vivere moderato, avrebbe voluto, piuttosto, credo per imitazione
servile, che per malvagità di natura, ma certamente per pensieri
immoderati, non la forma ordinata in Francia col direttorio, ma la
precedente. Erano costoro intoppo insuperabile ad ogni forma buona,
siccome quelli, che ogni reggimento regolare libero o non libero, ma più
se libero, laceravano con gl'improperj insidiavano con le congiure,
assaltavano con le sollevazioni. Mescolavasi finalmente a questi umori
la parte aristocratica vinta, la quale, impotente a far moto
d'importanza a cagione della forza Francese presente, e del nome di
Buonaparte, teneva non pertanto con le molte sue dipendenze gli animi di
non pochi sospesi, ed avversi allo stato nuovo. Si accostavano a questa
parte i più fra le genti di chiesa, che argomentando, da quello che si
era fatto in Francia, a quello che si farebbe in Genova, o della
religione, o dell'autorità, o dei beni loro temevano.

Come prima ebbero i nuovi magistrati preso l'ufficio, mandavano fuori un
manifesto, ringraziando Buonaparte della benevolenza mostrata verso la
repubblica, lodando i privilegiati della rinunziazione dei privilegi,
commendando i preti dello aver usato l'autorità loro a stabilimento
della libertà; invitavano i popoli della riviera ad unirsi, e ad
affratellarsi con Genova; esortavano tutti a vivere quieti e concordi;
allegavano, sperare, potere con l'ajuto divino rendere più felici le
condizioni del popolo, e perchè il popolo potesse giudicare per se del
buon animo loro, promettevano di palesare al pubblico le laboriose loro
occupazioni. Venivano a congratularsi, ed a parlare encomj
dell'acquistata libertà le città principali delle riviere; l'allegrezza
si diffondeva; la fratellanza e la concordia fra le varie parti della
dizione Genovese parevano pigliar radice. Accresceva l'allegrezza il
sentire, che i feudi imperiali avevano fatto dedizione di se medesimi a
Genova, e mandato deputati. Poi per esser odioso quel nome di feudi, gli
chiamarono Monti Liguri. Erano volentieri accettati nella società
Genovese, lodati, e ringraziati i deputati.

Ordinavasi intanto il corpo municipale di Genova, soggetto molto geloso,
perchè i municipj delle metropoli, ad esempio di quello di Parigi,
volevano far a gara, e contrastare di potenza coi governi. I capi
dell'esercito repubblicano, talvolta per capriccio, talvolta per altri
fini più reconditi, soffiavano su di queste faville: semi tutti di
discordia, e di anarchìa. Prendevano i municipali il magistrato il dì
primo di luglio con non mediocre apparato, e non mancavano i soliti
discorsi. Un prete Cuneo, che procedeva con molto calore in queste
faccende, ed era stato mescolato nei moti precedenti, diceva loro: «Oh,
Bruto, mio caro Bruto, prestami, io te ne prego, prestami per un momento
il tuo pugnale grondante ancora del sangue del tiranno, onde scriver
possa sulle pareti di questa sala, sotto gli occhi del governo
provvisorio, i nomi santi di libertà, e d'uguaglianza». Poscia il prete
lodava i municipali. E' bisognerà bene che i leggitori d'oggidì mi
comportino la libertà di dire tutto quello, che si disse, perchè
l'intento mio è di scrivere storie, non tacere, nè parlare per
adulazione.

L'affare più importante, che si esaminava nelle consulte Genovesi, era
quello di formar il modello della nuova constituzione. Perlocchè,
conformandosi ai patti di Montebello, creava il governo la
congregazione, che questo modello dovesse ordinare. A questo fine si
chiamavano e dalla città, e dalla riviera, e d'oltremonti uomini di
riputato valore. Gottardo Solari, Benedetto Solari vescovo di Noli, Gian
Carlo Serra, Tommaso Langlade, Giuseppe Cavagnaro, Sebastiano Biaggini,
abbate Niccolò Mangini, Leonardo Benza, abbate Giuseppe Levreri, Gian
Battista Rebecco, Filippo Busseti. S'adunavano bene spesso, ma
servilmente procedendo modellavano alla Francese, e secondo i
comandamenti di Buonaparte. Serra s'intendeva col generalissimo, ed
aveva più dominio degli altri. N'era imputato dai patriotti, che
incominciavano a mostrarsi mal soddisfatti di lui, chiamandolo
aristocrata. Pure la sentiva bene e saviamente. Voleva, che non si
offendesse la religione, che si allargasse il senato, come troppo poco
numeroso, che si restringessero i consigli, come troppo numerosi; che
non si perseguitasse nissuno nè in fatti, nè in parole per opinioni
antiche, che gli esagerati si frenassero; che nissun ritrovo pubblico e
politico si tollerasse, salvo il caso, in cui si volesse scuoter gli
animi a congiungere in un sol corpo tutte le parti d'Italia; al quale
fatto come cosa degna del suo gran nome esortava il generalissimo. Ma
non se ne soddisfaceva Buonaparte, nemico, come il direttorio,
dell'unione Italica. Gli piacevano gli altri pensieri di Serra, e come
se fossero suoi, ne scriveva lettere al governo Genovese. Della qual
cosa molto il lodava Serra stesso, desiderosissimo di scrivere la storia
di Buonaparte; alla quale opera non gli mancava già l'ingegno, che anzi
l'aveva molto capace, ma bene la libertà dell'animo; imperciocchè quella
gloria Buonapartiana gliel'aveva offuscato.

Incominciavano a prepararsi i semi delle future discordie. Si faceva
principio dalla religione, non che toccassero le opinioni dogmatiche, ma
soltanto la disciplina. I popoli confondevano l'una cosa coll'altra, i
cherici non che gli disingannassero, gli mantenevano nel falso concetto.
Prevalevano i desiderj delle riforme Leopoldine, a ciò stimolando il
Solari, vescovo di Noli, personaggio d'autorità pel grado, per la
dottrina, pei costumi, e molto ardente nelle sentenze Pistojesi.
Comandava il governo, che non fosse lecito ai vescovi di promuovere,
senza sua licenza, alcuno agli ordini sacri, se non coloro, che già
suddiaconi, o diaconi essendo, desiderassero ricevere il diaconato, od
il pretato, e parimente senza suo beneplacito, nessuno potesse, o uomo o
donna si fosse, vestir l'abito di nessuna regola di frati o di monache;
ordinamenti certamente molto prudenti, ma presi in mala parte dai più,
perchè la setta contraria al nuovo stato se ne prevaleva. Poi decretava,
che ogni cherico o regolare, o secolare che si fosse, se forestiero,
dovesse fra certo termine, e con certe condizioni uscire dai territorj.
Parevano questi stanziamenti molto insoliti in tanto e sì lungo dominio
delle potestà ecclesiastiche; ma bene più insolito e più strano appariva
quell'altro precetto, che fu pensiero di Serra, col quale si ordinava,
che uomini deputati dal governo a tempo, e dopo i divini ufficj,
predicassero la democrazia alle genti. Fu questo un gran tentativo; non
succedeva bene, perchè in molti luoghi i deputati non fecero frutto, in
altri furono scherniti, in alcuni scacciati. Si sollevarono
universalmente gli animi religiosi contro questa novità; i nemici dello
stato crescevano: novello argomento, che nelle umane faccende chi vuol
far troppo, fa poco.

Questo quanto alla religione: si moltiplicavano per altre ragioni gli
sdegni. Oltrechè con gl'incessabili discorsi e scritti non si lasciavano
mai quietare i nobili, fu preso decreto, che si mandasse a Parigi, come
ministro della repubblica, l'avvocato Boccardi, e si richiamasse Stefano
Rivarola, si richiamasse ancora Cristoforo Spinola, ministro a Londra:
se non obbedissero, i beni loro fossero posti al fisco; intanto si
sequestrassero. Il motivo fu, che Rivarola e Spinola, in ciò gittando
grida incredibili i patriotti, erano stimati agenti, e spie della spenta
aristocrazìa; e di più si opponeva loro lo aver fatto stampare per mezzo
di Lacretelle in un giornale di Parigi acerbe invettive contro i fatti
accaduti in Genova nel giorno ventidue di maggio. L'atto rigoroso
offendeva i nobili, vieppiù gli animi s'innasprivano. Questo era
riprensibile, ma bene del tutto intollerabile fu un altro atto, con cui
si ordinava, che i principali autori della convenzione fatta a Parigi da
Vincenzo Spinola, per la quale la repubblica si era obbligata a pagare
quattro milioni di tornesi alla Francia, fossero tenuti in solido a
restituire la detta somma all'erario, e se non la restituissero, fossero
i beni loro posti al fisco. Erano in questa faccenda interessate le
principali famiglie, specialmente i Doria, i Pallavicini, i Durazzo, i
Fieschi, i Gentili, i Carega, gli Spinola, i Lomellini, i Grimaldi, i
Catanei, personaggi che tiravano con loro una dipendenza grandissima.
Decreto fu questo veramente incomportabile, perchè chi aveva fatto, ed
appruovato quella convenzione (perciocchè anche il minor consiglio
l'aveva ratificata) aveva facoltà di farla, e quel far guardar la legge
indietro è cosa contro ogni giustizia, e di pessimo esempio. Tant'è, che
sebbene il decreto sia stato preso tardi, si vociferava nel pubblico,
che si volesse prendere, e gli scapestrati democrati menavano un romore
senza fine, perchè si prendesse. Ciò faceva maggiormente inviperire gli
animi degli scontenti, i quali vedendo di non trovare dopo la mutazione
alcun riposo nè per le sostanze, nè per le persone, pensavano a
vendicarsi, non che si consigliassero di far congiure, e moti popolari,
perchè troppo erano sbigottiti a voler ciò tentare, ma spargevano ad
arte voci sinistre nel popolo, ed aspettavano le prime occasioni per
insorgere. Mescolavano il falso col vero: vero era, che Buonaparte aveva
domandato parecchi milioni pel vivere delle sue genti: questo anzi era
stato uno dei principali motivi della mutazione. Il governo poi,
trovandosi ancor debole in quei principj, e non avendo altre radici che
i discorsi vani dei democrati, ed il patrocinio forestiero, andava lento
alle tasse, e perciò aveva trovato il rimedio di quell'iniquo balzello.
Genova per tal modo aveva pagato per comperar quiete quattro milioni, ed
aveva trovato sovvertimento: poi si era fatto restituire da uomini
privati i quattro milioni per comperar di nuovo quiete, poichè i primi a
nulla erano valsi. Qual quiete poi si sia comperata questa seconda
volta, diranlo a suo luogo le presenti storie.

A tutto questo si aggiungevano le rapine dei Barbareschi tanto più
moleste, quanto più si aveva avuto la speranza data espressamente, che
cambiato il reggimento, la Francia avrebbe tutelato dagli assalti dei
Barbari le navigazioni dei Genovesi. A questo modo, sclamavano, la nuova
repubblica vive? A questo modo preservano i Francesi Genova? Gonfie
parole, ed esili fatti son dunque tutto, che si è acquistato? Francesi
dentro, Algerini fuori! a che pro servire a Faipoult, a che pro servire
a Buonaparte, se l'Africano ci assassina? Questi discorsi, che toccavano
l'intimo delle sostanze Genovesi a cagione dell'interruzione del
commercio, accrescevano ogni ora più la mala contentezza, e già, come
suol avvenire, tornando indietro col pensiero, desideravano l'antico
stato.

Motivo potente di mal umore era altresì quello, che due generali
Francesi, Casabianca e Duphot, fossero venuti a reggere, e ad ordinare i
soldati, segno certo, essere perita la independenza. Ciò significava
inoltre, che Buonaparte o non si fidava dei Genovesi, o gli stimava
inabili alle cose militari; dal che nasceva, che chi pensava altamente,
si teneva mal soddisfatto. I nemici degli ordini presenti se ne
prevalevano, mostrando la patria perduta, e serva. Dava maggior forza
alle insinuazioni loro l'essersi udito, che si voleva, si smantellassero
le fortezze di Savona e di San Remo, soli propugnacoli dell'independenza
verso Francia. Vedevano anche levarsi i cannoni dalle porte della
metropoli, il che interpretavano come di voglia di aprir l'adito più
facile, e più sicuro ai forestieri per invadere il cuore stesso della
repubblica. Gridavano, doversi insorgere contro reggitori fatti servi
dei forestieri. I nobili, i preti, e gli aderenti loro, che non erano
pochi, fomentavano questi mali umori. Nel che tanto più alla sicura si
adoperavano, quanto più si erano dati a credere, avere appoggio nel
grembo stesso dell'autorità suprema; la qual opinione dall'un de' lati
dava loro maggior ardire, dall'altro aumentava la debolezza di chi
reggeva. Erano allora i reggitori divisi in due sette, dell'una delle
quali compariva capo Serra, dell'altra Corvetto, Ruzza, e Carbonara.
Amava Serra un reggimento più stretto, e pendente all'aristocrazìa,
voleva, che meglio si rispettassero i preti, faceva professione di
amatore ardente dell'indipendenza del paese, forse, come affermava la
setta contraria, per ambizione, si mostrava avverso ai patriotti
invasati di pensieri estremi, Faipoult nè corteggiava, nè amava, nè
lodava, voleva tirar a se tutte le affezioni aristocratiche, ed
aggiungervi quelle di una moderata libertà, sopra tutto amava Genova più
che la Francia. Gli avversarj s'intendevano meglio con Faipoult, alcuni
per ambizione, preferendo il dominare con l'appoggio dei forestieri alla
libertà della patria, altri a buon fine credendo, che, poichè i cieli
avevano destinato che i Francesi divenissero padroni di Genova, miglior
partito era per arrivar a bene il vezzeggiargli, che l'aspreggiarli,
perchè, volere o non volere, i Francesi dominavano. Ma la maggior
dipendenza di questa parte verso Francia, dall'un canto la faceva
odiosa, dall'altro la rendeva dipendente più che non sarebbe stato
necessario, dai democrati più ardenti, i quali non amavano Serra, anzi
il chiamavano tiranno, e nuovo duca d'Orleans. Questi semi pestiferi
erano pullulati, ne prendevano animo i nemici della mutazione, e si
apprestavano a far novità. Già si udivano sinistri suoni dalle valli di
Bisagno, e di Polcevera. Era la cagione, od il pretesto la nuova
constituzione, violatrice, come spargevano, della religione, e che, come
si era data intenzione, si doveva accettare il dì quattordici settembre.
Per far posar gli animi, annunziavano, essere prorogata l'accettazione,
e si torrebbe quanto potesse offender la coscienza dei fedeli.

In questo mezzo tempo Corvetto e Ruzza erano stati mandati a Buonaparte
per consultar con lui degli articoli, che avevano fatto adombrare i
popoli. Ma gli umori popolari più presto si muovono, che s'arrestano.
Dava loro l'ultima pinta l'essersi fatti arrestare tanto in città,
quanto nel contado alcuni nobili, che si credevano pericolosi, cinque
Durazzi, due Doria, due Pallavicini, tre Spinola, un Ferrari, uomini per
nome e per ricchezze di molta dipendenza. Incominciavano il dì quattro
settembre a tumultuare le popolazioni di Bisagno. Suonavano le campane a
martello, i curati esortavano, e guidavano i sollevati, si facevano
adunanze nelle ville dei nobili; poi crescendo il numero ed il furore,
armati di armi diverse, ma con animi concordi fatta una gran massa,
s'incamminavano infuriati verso la capitale. L'accidente portava con se
molto pericolo, perchè si temeva, che avesse corrispondenza viva dentro
le mura; non era tempo da starsi. Duphot con una squadra di Francesi e
di democrati andava loro all'incontro: il principal nervo consisteva
nelle artiglierìe, di cui i sollevati mancavano, ed esse compensavano il
minor numero. Seguitava una mischia molto aspra in Albaro. Vi si
perdevano di molte vite da ambe le parti, ma più da quella dei villici,
perchè in loro era minore l'arte delle battaglie, e la scaglia gli
straziava. Pure resistevano lungo tempo con molta rabbia; un frate
Pezzuolo, ed un Marcantonio da Sori, giovane animosissimo, gli
guidavano, ed incoraggivano. Quest'era guerra civile, e della peggiore
spezie, perchè i forestieri vi si mescolavano. Prevalevano finalmente
l'arte e la disciplina contro il numero ed il furore: andavano in fuga i
sollevati; alcuni furono presi, altri in mezzo alla mescolata fuga
crudelmente uccisi. Tornavano i soldati di Duphot in Genova vincitori,
sanguinosi, e non senza preda.

Non era ancora del tutto spenta la sedizione di Bisagno, che un nuovo
romore di guerra già si faceva sentire dalla Polcevera. Gli abitatori di
questa valle, mossi dall'esempio dei Bisagnani, e dalle instigazioni di
alcuni ecclesiastici, si levavano ancor essi in gran numero, e correvano
contro la capitale. Poi a loro si accostavano non pochi fra coloro, che
avanzati alle stragi di Bisagno, passando per luoghi montuosi, si erano
condotti in Polcevera per ajutare quel secondo moto, che credevano aver
a riuscire a miglior fine che il loro. Il pericolo appariva grave. Già
la moltitudine armata, assai più numerosa di quella dei Bisagnani,
accostatasi, s'impadroniva per una battaglia di mano del forte della
Sperona, che posto in sito eminente signoreggia Genova, ed è come un
freno parato contro di lei. Poi più avanti procedendo, occupava tutto il
secondo cinto delle mura, restando solo esente la batterìa di San
Benigno. Una prima squadra di soldati Liguri e Francesi mandata in quel
primo tumulto contro di loro, vedutogli bene armati, e bene fortificati,
se ne rimaneva, e tornavasene. Il timore assaliva chi reggeva, pareva
vicina la dedizione; perchè anche dentro, essendovi poco presidio,
principiavano a scoprirsi i segni della sedizione. Mandava il governo
quattro legati ad intendere che cosa volessero, ed a trattar con loro di
un accordo. Vi si arrogevano Gerolamo Durazzo, e Luigi Corvetto,
personaggi di grande autorità presso i Polceveresi. L'arcivescovo
eziandio ad esortazione dei capi dello stato, pubblicava una lettera
pastorale, con la quale spiegava ai popoli, che a niun modo si aveva
intenzione di offendere la religione o di pregiudicare ai preti. Furono
i legati coi deputati eletti dai sollevati, e concludevano un accordo in
tre capitoli, per cui si statuiva, che sarebbe la religione cattolica,
apostolica e romana conservata, che si serberebbero intatti i beni della
chiesa, che si perdonerebbe ogni offesa ai sollevati, che si
rimetterebbero in libertà i carcerati: con questo promettevano i
Polceverini di tornarsene quietamente alle case loro. Presa questa
speranza, cessava il governo ogni apparato di guerra. Ma ecco che dai
più ardenti Polceverini si spargeva, che i giacobini erano gente infida,
e che solo avevano promesso il perdono per meglio far le vendette.
Novellamente s'inferocivano e prese impetuosamente le armi, assaltavano
il posto principalissimo di San Benigno. In questo punto Duphot,
vincitore di Albaro, che per l'indugiarsi del trattato, aveva avuto
tempo di raccorre, e di ordinare tutti i suoi, ajutato fortemente dal
colonnello Seras, soldato molto animoso, traversava la città, e correva
contro la turba degl'insorti. Seguitava una feroce mischia, come di
guerra civile. Combattevano valorosamente Duphot e Seras, vecchi
soldati: non resistevano meno valorosamente i paesani, nuovi soldati;
durava quattr'ore la battaglia; furono non pochi i morti, non pochi i
feriti: superava infine la veterana disciplina: i paesani cacciati dai
posti, voltavano le spalle, e seguitati con molta pressa dai
repubblicani perdevano gran gente. Cinquecento, essendo presi, empievano
le carceri di Genova.

La fama della doppia vittoria di Albaro, e di San Benigno, e le forze
mandate sedavano i moti, che già erano sorti a Chiavari, ed in altre
terre della riviera di levante, come altresì nei feudi imperiali, o
Monti Liguri, che gli vogliam nominare. Ogni cosa si ricomponeva in
quiete, ma per terrore, non per amore; ma truce e minacciosa, non lieta
e consenziente.

Avuta la vittoria, si pensava alla vendetta. Creavasi un consiglio
militare, perchè nelle forme più pronte e più sommarie avesse a
giudicare i ribelli. Sette od otto, ma di oscuro nome, dannati a morte,
tignevano col sangue loro il suolo dell'atterrita Genova: non pochi
erano mandati al remo. Si apprestava il destino medesimo ad altri:
Faipoult avvertiva Buonaparte, che si dannavano soltanto gl'ignobili;
osservava specialmente, che per decreto dei reggitori era stato sospeso
avanti il tribunale militare il processo di un Brignole, figliuolo
dell'ultimo doge, sospetto di qualche accordo coi sollevati. Qualificava
Serra per sospetto di mali pensieri, e di patrocinio verso i rei di non
riconoscere i meriti di Duphot, e d'impedire i fornimenti dei soldati.
Accennava in somma, ch'ei fosse avverso in ogni cosa ai Francesi, e
persuasore, che si andasse grettamente nel pagar le liste di Duphot, e
de' suoi ufficiali per la spedizione contro i ribelli. Chiamavalo uomo
pericoloso, dissimulatore, ambizioso: stimava la quiete del pubblico in
pericolo, finchè Serra stesse al governo. I due Serra, giuntosi Gerolamo
col fratello, dal canto loro accusavano Faipoult e Duphot di essersi
fatti protettori di una parte turbatrice, e pervertitrice di ogni buon
ordine politico, e d'impedire che la quiete tornasse alla travagliata
Genova. Già le mannaje dei sicarj, dicevano, stare sul collo degli
uomini dabbene; già volere Faipoult vietare, che il consiglio militare
termini al più presto i giudizj, acciocchè quell'apparato di terrore
lungo tempo ancora sovrasti così ai buoni, come ai cattivi, e niuno
possa vivere sicuro dopo le calamità recenti; volere Faipoult, che si
tenessero i nobili in carcere, anche innocenti; niun altro mezzo di
salute e di riposo esservi, che quello di mandar via Duphot, e di
contenere nelle funzioni del suo ufficio Faipoult; senza ciò
nascerebbero necessariamente la debolezza dello stato, l'anarchia, i
disordini, il sangue. Per tale guisa gli animi s'invelenivano; ed era
vero che Faipoult addomandava imperiosamente al governo, che annullasse
il decreto, pel quale aveva ordinato, che la commissione militare
terminasse al più presto le sue operazioni. Addomandava oltre a ciò che
i nobili carcerati, anche innocenti, quali ostaggi si conducessero nel
castello di Milano. Il qual ultimo desiderio a me pare, che sappia molto
della natura degl'inquisitori tanto lacerati di Venezia; ma il biasimare
gli altri dei propri difetti fu vizio dell'età.

In questo arrivava a Genova con nuovi soldati mandati da Buonaparte, a
cui le turbazioni Genovesi davano sospetto, il generale Lannes, il quale
non curandosi nè di governo, nè di Faipoult, nè di preti, nè di frati,
nè di nobili, nè di plebei, nè di patriotti, nè di aristocrati, e solo
alla forza mirando, si alloggiava alla soldatesca nella città, e se ne
faceva padrone.

Intanto i legati accordatisi con Buonaparte intorno ai cambiamenti della
constituzione della repubblica Ligure, la conducevano a compimento, e
lui permettente, era pubblicata. Fossevi un consiglio dei giovani, uno
degli anziani, e un direttorio; dividessesi la repubblica in quindici
spartimenti, che chiamavano del Centro, di Bisagno, del Golfo Tigulio,
della Cerusa, del Lemmo, dei Monti Liguri orientali, dei Monti Liguri
occidentali, delle Palme, dell'Entella, della Vara, del Letimbro, della
Maremola, della Spezia, del Capo Verde, e della Polcevera; dei
magistrati giudiziali, distrettuali, e municipali si statuisse a modo di
Francia. Era questo un modello tutto Francese. Nè occorreva, stantechè
solo il copiare era permesso, che il signor di Talleyrand, ministro
degli affari esteri in Francia, prendesse cura, come ne aveva il
pensiero di mandare ad insegnar in Italia l'arte dello stato, uomini
politici di grido, e fra gli altri un Beniamino Constant, giovine per
verità di molto ingegno, ma che credeva, la libertà non poter
consistere, che nelle forme di quei tempi. A tanto di umiltà era
condotta l'Italia dal superbo vincitore, che voleva mandare ad
ammaestrarla giovani scrittori, che privi d'esperienza, volevano
applicare certi modelli astratti di fogge politiche ad ogni sorte di
nazioni, non considerando le diversità che sorgono dalla diversità
dell'indole, degli usi, dei costumi, delle opinioni, e delle abitudini.
In somma la Genovese constituzione fu data, non presa. Pure fra le armi
serrate, ed i soldati apprestati fu sottoposta ai comizj popolari.
L'appruovavano centomila voti favorevoli, diciassettemila contrarj.
Facevansi feste, cantavansi inni, erano nel teatro allegrìe assai.
Nominavansi i due consigli, e dai consigli il direttorio. Eleggevansi a
questo Luigi Corvetto, Agostino Maglione, Niccolò Littardi, Ambrogio
Molfino, Paolo Costa; creavano Corvetto presidente. Era Corvetto,
siccome Italiano, ingegnoso, e giusto estimatore delle cose del mondo;
il che constituisce la prudenza, fra tutte le virtù più necessaria in
chi è chiamato a governar gli uomini. Era in lui la natura dolcissima,
ma che però non ricusava quanto la sicurezza dello stato richiedesse.
Continente di quel del pubblico, benefico del suo verso gli amici, era
Corvetto uomo piuttosto da essere ricerco nei tempi buoni, che degno di
servire nei tempi tristi. Sul principiare dell'anno seguente prendevano
il magistrato tutti i nuovi ordini, e s'instituiva la constituzione. Poi
partitosi Faipoult, gli veniva sostituito un Sottin. A questo modo
periva l'antica repubblica di Genova, feroce, animosa, sanguinosa, ed
impaziente, non molle, non umile, non lacrimosa, come la Veneziana. Era
certamente il fato ineluttabile; ma bene è eternamente da piangersi, che
la perdita dell'indipendenza Italiana sia stata aiutata dalle mani
d'uomini Italiani. So, che alcuni dicono, che coloro i quali in queste
faccende si mescolarono, non solo in Genova, ma ancora in tutte le altre
parti d'Italia, rattemperavano con le speranze di un felice avvenire la
tristizia dei fatti presenti; il che è vero, nè io sarò per dannargli
mai; anzi molti fra di loro, i quali puri furono ed innocenti, pregio e
lodo sommamente, e predico, come uomini virtuosissimi e coraggiosissimi,
per non aver disperato della patria in casi tanto luttuosi, e per aver
dato alla salute di lei, per quanta salute potesse essere in sì lontane
e deboli speranze, il riposo loro, le fatiche dei migliori anni, e quel
che più importa, perfino l'illibata fama, corrotta in mezzo a tanto
avviluppamento da schifose calunnie; ma so ancora che non pochi
camminavano con troppo affetto verso i forestieri, e che invece di
obbedir loro con sopportevole dignità, gli ajutavano con eccessiva
condiscendenza.

Periva per mano dei vincitori Genova, perchè ricca, e con pochi soldati;
si conservava il Piemonte, perchè povero, e con soldati. Essendo ancora
le cose dubbie coll'imperatore, importava alla Francia l'avere in suo
favore i soldati del re, se di nuovo si dovesse tornare sull'armi. Poi,
quantunque il direttorio molto l'avesse in odio, Buonaparte se ne
compiaceva, invaghito per indole propria dei governi assoluti, ed
allettato dalle adulazioni dei nobili Piemontesi, i quali avevano bene
penetrato la sua natura, e sapevano in qual modo si potesse, non che
mansuefare, inlacciare quel soldato indomito. Pure non era possibile,
che le massime che correvano, i rivoltamenti della vicina Genova, i
giornali, le predicazioni, le trame di Milano non partorissero in
Piemonte effetti pregiudiziali alla quiete dello stato.

Quando prima fu fermata la tregua di Cherasco tra la Francia ed il
Piemonte, i ministri del re, ed il re medesimo, anteponendo la salute
dello stato all'inclinazione propria posero ogni cura nel nodrire
l'amicizia con Francia, ed a questo fine indirizzarono tutti i loro
pensieri. Per questo il duca d'Aosta tratteneva con lettere amichevoli
Buonaparte: per questo si mandavano San Marsano, e Bossi per tenerlo
bene edificato a Milano. Per questo medesimo nell'atto stesso della
tregua di Cherasco, e per averla sborsava il re più di trecento mila
lire. Nè furono vane le pratiche, poichè sussisteva il re, mentre i
vicini rovinavano. La principale difficoltà a superarsi in questa
bisogna, perchè quel, che si era conseguito per un tempo, divenisse
durabile, in questo consisteva, che si persuadesse al direttorio, che il
re per interesse proprio doveva star aderente alla Francia, e che la
Francia anche per interesse proprio doveva avere per aderente il re.

A questo fine, e perchè un trattato di alleanza si stipulasse, aveva,
come già abbiam narrato, Carlo Emanuele mandato suo ambasciadore a
Parigi il conte Balbo. Perchè poi potesse il conte più facilmente entrar
di sotto aveva fra le mani molto denaro, o mandato a Parigi dalla zecca,
o voltato a quella città dai banchieri più ricchi di Torino. Delle quali
cose molto sagacemente valendosi, si aveva acquistato molta entratura.
Poi facendosi avanti con progetti politici, massimamente di ordinamenti
delle cose Italiane, insisteva e dimostrava che, a volere che la potenza
e l'autorità dell'Austria fossero per sempre allontanate dall'Italia,
desiderio principale della Francia, era necessario contentare il re di
Sardegna, compensargli con nuovi acquisti Savoia e Nizza, farlo insomma
potente e grande; ma perchè non fosse scemata autorità alle sue parole,
come d'uomo che parlasse per se, aveva operato, che Francesi dei primi
coi quali si era accordato, queste medesime cose per bocca, e come per
motivo proprio rappresentassero. Per tal modo si proponeva al
direttorio, fra gli altri, per mossa del Balbo, ma per mezzo di Francesi
che avevano parte nello stato, un ordinamento per l'Italia superiore,
pel quale l'Austria sarebbe stata o esclusa perpetuamente dall'Italia, o
frenata in quei termini che le si stabilissero per la pace. Cedessero
Vintimiglia, la Bordighera, e San Remo col marchesato di Dolceacqua in
potestà della Francia; si avesse il re Finale, Savona, Parma, e
Piacenza; acquistasse la repubblica Ligure Carosio, i feudi imperiali,
Pontremoli e Fivizzano, Pietrasanta, Fordinovo, Massa e Carrara; dessesi
alla repubblica Cisalpina il ducato di Guastalla, al duca di Parma la
Toscana; finalmente il gran duca di Toscana si compensasse con un
elettorato ecclesiastico in Germania. A questo modo, si discorreva, il
dipartimento dell'Alpi Marittime acquisterebbe grandezza, e popolazione
proporzionate a quelle degli altri dipartimenti, e limiti più naturali,
e frontiera assai più facile ad essere difesa: Savona essere il porto
naturale del Piemonte; male aver pensato, e contro natura i Genovesi
nell'avere colmato questo porto; con ciò aver essi fatto pregiudizio al
commercio di tutte le nazioni, massimamente a quel della Francia: se
quel porto si concedesse al Piemonte, potrebbero facilmente il riso, le
canape, e principalmente le sete Piemontesi arrivar per mare a
Marsiglia, e quinci pel Rodano con pochissima spesa a Lione, e si
schiverebbero in tal modo i trasporti sempre costosi, spesso pericolosi
per le Alpi: che se ai casi di guerra si pensasse, potere facilmente
Savona se fosse in mano di uno stato tanto debole, quanto Genova era
veramente, divenir preda dell'Austria ad un primo suo impeto nella
Cisalpina; che se pel contrario al re fosse data, si potrebbe da lui
difendere, e perciò diventerebbe l'antemurale dell'Alpi Marittime con
compire la frontiera militare di Cuneo. Mondovì e Ceva, che nulla poteva
contro la Francia per essere quelle fortezze, una volta inespugnabili,
ora smantellate, ma molto potrebbe per la Francia contro l'Austria, se
questa un dì ritornasse tanto potente in Italia, che facesse suo servo
il re di Sardegna, caso, che la Francia con tutti i suoi pensieri, e con
tutte le sue forze doveva impedire. In questa guisa, compensato il re
delle perdite fatte, quieterebbe l'animo, e tornato potente come prima,
avrebbe un esercito in pace di quarantamila soldati, in guerra di
sessantamila, con questa differenza, che se innanzi dipendeva
dall'Austria, dopo dipenderebbe dalla Francia, e suo necessario naturale
alleato sarebbe, per essere i suoi stati tutti aperti, ed indifesi verso
di lei. Da un altro lato essere la repubblica Cisalpina un composto di
elementi eterogenei, e divisa in parti: la parte Austriaca esservi più
numerosa, e più forte di quella dei patriotti; avere la Cisalpina al suo
governo uomini nuovi e senza energia; senz'armi buone, senza spirito
militare, senza concordia, troppo più debole impedimento, che si
converrebbe, essere contro i pensieri ambiziosi dell'Austria;
pentirebbesi la Francia dello aver indebolito il Piemonte, vera e
naturale difesa, vero cinto esteriore della Francia contro la potenza
dell'Austria. Di ciò far fede Buonaparte medesimo, continuamente
scrivendo che la repubblica Cisalpina non sarebbe in grado di resistere
ad un solo reggimento di cavallerìa Piemontese, e che il re con un solo
de' suoi battaglioni, ed uno de' suoi squadroni era più forte di tutta
la Cisalpina unita.

Nè apparire che cosa importasse l'aggrandire la Cisalpina, perciocchè
più s'accrescono i corpi eterogenei, e maggiori diventano le probabilità
della dissoluzione. Ciò risguardare principalmente gli stati di Parma, i
quali, se si unissero alla Cisalpina, siccome all'unione molto
ripugnanti, altro effetto non partorirebbe che quello di avvantaggiare
le sorti dell'Austria, e preparare la servitù d'Italia sotto il dominio
dell'imperiale scettro di Germania. La libertà d'Italia dover nascere
dall'esclusione degli Austriaci, nemici naturali della Francia, non
dall'indebolire gli stati neutri, ed alleati naturali di lei. Restare
adunque inutile il dare il ducato di Parma alla Cisalpina; doversi dare
a chi non è forte abbastanza per dar timore agli amici della Francia, a
chi è forte abbastanza per farsi portar rispetto; perdere, è vero,
Genova qualche territorio, ma conseguirne altri alla sua integrità
meglio conducenti, ed uscire oltre acciò da ogni servitù imperiale, ed
acquistare titoli più sicuri sui feudi imperiali; non potersi, senza
sollevar tutta Europa, unir Genova alla Cisalpina, non potersi per la
ragione medesima, nè senza pregiudizio degl'interessi commerciali, nè
senza far forza ai limiti naturali unirla alla Francia, quantunque a
questo partito spignessero gli aristocrati scontenti allo essere esclusi
per la nuova costituzione dai primi luoghi dello stato; doversi
pertanto, ove Genova si volesse disfare, darne parte al re di Sardegna,
parte alla Francia, o tutta darla al re, che cederebbe in iscambio alla
Francia l'isola di Sardegna; opportunissima essere al dominio Francese
la Sardegna, ricca per se, ricchissima, se venisse in mano di Francia.
Di nissun momento essere Massa e Carrara alla Cisalpina, per essere
spiaggia importuosa, e solamente povero rifugio di barche pescherecchie,
di grande Guastalla per essere a cavallo del Po, per signoreggiare la
navigazione del fiume, e per far sicura la comunicazione fra le due
parti della repubblica situate sulle due opposte rive; torsele
conseguentemente una misera parte, unita a lei per poca terra, darsele
una parte ricca, opportuna, ed a lei per limiti naturali congiunta;
sottomettere al dominio del duca di Parma la Toscana piacere alla
Spagna, principalmente alla regina, di sangue Parmense. Per esso
pareggiarsi vieppiù la potenza delle due emole prosapie di Parma e di
Napoli, offerirsi alla prima la occasione di riguadagnarsi lo stato dei
Presidj, internati nella Toscana, e sui quali pretendeva Napoli
sovranità; soddisfarsi Madrid delle condizioni stipulate nel trattato
d'alleanza, ed avere perciò la Francia più fondata ragione di richiedere
dal re Carlo, facesse maggiori sforzi, acconsentisse più volentieri ad
ulteriori accordi; quel tumore delle menti Spagnuole avere a compiacersi
di un più alto titolo; e se Roma fosse per cambiar di sovrano, doversi
lei dare piuttosto ad un principe di parte Spagnuola, e per conseguente
unito alla Francia, che al re di Napoli, ed al gran duca di Toscana
tanto congiunti di sangue, o di parentela, o d'opinione colla parte
Austriaca. Ragionavasi ancora, che con questo si verrebbe a torre
all'imperio d'Inghilterra il porto tanto importante di Livorno. Oltre a
tutto ciò toccava il conte Balbo, e chi parlava per lui, che l'avere
l'Austria acquistato il paese Veneto, la faceva più grande in Italia;
essere perciò necessario crearvi nuova potenza contro nuova potenza, con
dare alla repubblica Cisalpina un governo savio e forte, e con
allontanare dall'Italia il principe Austriaco di Toscana, e con
sostituire a lui un principe, che potesse entrar nella lega Italica
destinata a frenare in Italia la potenza dell'imperatore; parere
somigliante al vero, che avessero a sopprimersi in Alemagna gli
elettorati ecclesiastici, e crearsi in luogo loro tre elettorati laici,
dei quali uno sarebbe probabilmente protestante; da ciò ne nascerebbe,
che l'Austria pruoverebbe l'autorità sua diminuita nel corpo Germanico,
e volentieri vedrebbe, che uno degli elettorati nuovi cedesse in capo di
un principe del suo sangue: il quale ordine crescerebbe il numero degli
elettorati insino a nove, come erano innanzi che i due della casa
palatina si riunissero in un solo. Pure per questo non acquisterebbe
l'Austria la pluralità dei voti, che restar doveva in avvenire in favore
della Francia. Meglio ancora sarebbe se l'elettorato di Colonia a questo
ramo d'Austria, cioè al gran duca di Toscana, si concedesse, perciocchè
la Francia avrebbe in tal caso sulla sinistra sponda del Reno un pegno,
che in accidente di guerra potrebbe agevolmente occupare.

L'ambasciadore Piemontese, avendo trovato la materia tenera, e volendo
dimostrare, che con la grandezza del re era congiunta la sicurtà e il
beneficio di Francia, procedeva più avanti, forse poco prudentemente,
perchè in ciò andava a ferire l'edifizio prediletto di Buonaparte.
Argomentava, e certamente con verità, che le nuove repubbliche Italiane
non potevano di per se stesse sussistere; che la parte dell'Austria vi
era la più forte, ch'essa proromperebbe tostochè i Francesi levassero le
forze loro, che erano il solo freno che la tenesse lontana da quei
paesi: che forse la parte stessa democratica era prezzolata dall'Austria
per impedire, che la Lombardia non fosse data al re di Sardegna; che se
l'Austria conducesse i suoi disegni a compimento, sarebbe il re casso
dal novero delle potenze d'Europa, e la Francia avrebbe, in vece di un
amico fedele e che anche fatto più potente non potrebbe pregiudicarle,
un vicino pericoloso, e nemico naturale del nome Francese. Necessaria
cosa essere adunque, che si compensassero al re le perdite fatte, e che
se gli assicurassero gli stati; il che meglio e più fermamente non si
poteva fare che col metterlo in possesso della Lombardìa: offerire il re
alla Francia un testimonio irrefragabile della sincerità sua, e della
sua avversione verso il giogo Austriaco in questo, che dappoichè, dopo
gl'inutili tentativi di ben quattro anni, erano i Francesi penetrati in
Piemonte, ed era stato il re liberato dalla dominazione Austriaca, aveva
egli tostamente fatto la risoluzione di gettarsi alla parte Francese, e
presto l'Italia intiera era venuta in potestà loro: se il re non avesse
giudicato conveniente di fidar tutte le cose sue ad un'intima
connessione dei veri e reali interessi della Francia co' suoi, se per
questa ragione non avesse accettato le durissime condizioni, alle quali
fu posto; e se solamente, come poteva, perchè intatte ancora, e fornite
di tutto punto erano, avesse atteso a difendere le sue fortezze, nè
l'abilità, nè la fortuna di Buonaparte, nè il valore de' suoi soldati
sarebbero stati bastanti a fare, che la vittoria alle armi Francesi si
assicurasse; il che esser vero Buonaparte stesso pensava, e l'aveva
affermato più volte.

Queste Piemontesi insinuazioni, che tendevano, secondo il costume dei
tempi, a spodestare altrui, erano astutissime, siccome quelle che sempre
toccavano quel tasto prediletto alle orecchie dei Francesi tanto
desiderosi della declinazione dell'Austria in Italia, e dell'aumento
della potenza propria. Perciò erano udite volentieri, non già dal
direttorio, sempre invasato da' suoi pensieri di rivoluzione, ma da chi
stava a lato a lui, e molto con lui poteva. Le avvalorava anche con sue
lettere Buonaparte. Scriveva egli al ministro degli affari esteri, male
conoscersi i popoli Cisalpini a Parigi; non portar la spesa, che si
facessero ammazzare quaranta mila Francesi per loro; errare il ministro
in pensando, che la libertà potesse far fare gran cose ad un popolo,
come affermava, molle, superstizioso, commediajo, e vile; volere il
ministro, ch'egli, Buonaparte, facesse miracoli; ma non saperne fare,
non avere nel suo esercito un solo Italiano, se non forse quindici
centinaja di piazzaruoli raggranellati a stento sulle piazze di diverse
città d'Italia, ribaldaglia piuttosto atta a rubare, che a far guerra:
il re di Sardegna solo con un suo reggimento esser più forte di tutta la
Cisalpina; non permettesse, diceva, che qualche avventuriere, o
fors'anche qualche ministro gli desse a credere, che ottanta mila
Italiani fossero in armi; bugiardi essere i giornalisti Parigini,
bugiarda la opinione in Francia rispetto agl'Italiani: se i ministri
Cisalpini gli dicessero, aggiungeva Buonaparte, ch'egli avesse
all'esercito più di quindici centinaja dei loro, e più di due mila
destinati a mantener il buon ordine in Milano, rispondesse loro, che
dicevano bugia, e gli sgridasse, che lo meritavano; certe cose esser
buone a dirsi nei caffè, e nei discorsi, ma non ai governi: romanzi
esser quelle, che son buone a dirsi nei manifesti, e nei discorsi
stampati; doversi ai governi parlar di un altro suono, perchè le falsità
gli sviano, e le male strade gli fan rovinare; non l'amore degl'Italiani
per la libertà e per l'equalità aver ajutato i Francesi in Italia, ma sì
la disciplina dell'esercito, il valore dei soldati, il rispetto per la
repubblica, il contenere i sospetti, il castigare gli avversi; avere ad
essere un abile legislatore quello, che potesse invogliar dell'armi i
Cisalpini; esser loro una nazione snervata e codarda: forse col tempo si
ordinerebbe bene la loro repubblica insino a metter su trenta mila
soldati di tollerabil gente, massime se conducessero qualche polso di
Svizzeri, ma per allora non vi si potere far su fondamento. Nè maggior
capitale potersi fare dei patrioti Cisalpini e Genovesi doversi aver per
certo, che se i Francesi se ne gissero, il popolo gli ammazzarebbe
tutti. Adunque, concludeva, se ausiliarj di niun conto sono e Genovesi e
Cisalpini, nissun miglior partito restare alla Francia per avere un
ausiliario buono in Italia a diminuzione della potenza Austriaca, che lo
stringere amicizia col re di Sardegna, e fermare con lui un trattato
d'alleanza.

Infatti un trattato di tal sorte tra Francia e Sardegna già si era
negoziato, quando ancora l'imperatore combatteva in Italia, e tuttavia
erano gli eventi della guerra dubbj. Infine era stato concluso il dì
cinque aprile da parte della Francia pel generale Clarke, da quella
della Sardegna pel ministro Priocca. I primi e principali capitoli
erano, fosse l'alleanza offensiva e difensiva prima della pace del
continente, solamente difensiva dopo; non obbligasse il re a far guerra
ad altro principe, che all'imperatore di Germania, ed il re se ne stesse
neutrale con l'Inghilterra; guarentivansi reciprocamente le due parti i
loro stati d'Europa, e si obbligavano a non dar soccorso ai nemici sì
esterni che interni, fornisse il re nove mila fanti, mille cavalli,
quaranta cannoni; obbedissero questi soldati al generalissimo di
Francia; partecipassero nelle taglie poste sui paesi vinti in
proporzione del numero loro: quelle poste sugli stati del re cessassero;
niuna parte potesse fare accordo col nemico comune, se non comune; si
stipulasse un trattato di commercio; la repubblica di Francia, come più
possibil fosse, avvantaggiasse, alla pace generale, o del continente le
condizioni del re di Sardegna.

Questo trattato, che prometteva giorni più lieti e più sicuri al
Piemonte, ed avrebbegli anche adotti, se meno perversi fossero stati gli
uomini, o meno avversi i tempi, conteneva una condizione
principalissima, e di tutto momento pel re, e quest'era la guarantigia
degli stati contro i nemici sì esterni che interni, gli uni e gli altri
pericolosi, i primi per la forza, i secondi per quella sequela delle
cose Milanesi e Genovesi. Debbono i Piemontesi averne una perpetua
gratitudine a Priocca per aver saputo far sorgere di mezzo a tanta
tempesta una speranza così grande di salute; perchè, se il vantaggio
dello avere per ausiliari diecimila Piemontesi non era da sprezzarsi per
la repubblica di Francia, bene era molto maggiore pel sovrano del
Piemonte la stipulata sicurezza degli stati, e per questa parte era il
trattato più glorioso al principe, che alla repubblica. Restava, che i
consigli di Francia ratificassero il trattato, perchè già il direttorio
l'aveva appruovato. Qui sorsero parecchie cagioni d'indugio, prima da
parte del governo regio, che desiderava, che la ratificazione fosse
susseguente alla pace con Roma, e che il suo ministro a Vienna ne fosse
uscito e condotto in salvo, poi per parte della Francia, perchè a questo
tempo stesso erano stati fermati i preliminari di Leoben; e siccome la
principal condizione dell'alleanza consisteva nel far guerra di concerto
contro l'Austria, pareva, che il ratificare, ed il pubblicare il
trattato potesse sturbare le pratiche di fresco aperte con l'imperatore.
Ma il re, sentiti i preliminari di Leoben, insisteva ostinatissimamente
per la ratificazione, perchè aveva timore delle turbazioni interne, e
sospettava, giacchè l'imperatore era stato costretto a chiedere i patti,
che il direttorio si ritirasse da lui, e si stipulassero nei sorti
negoziati cose contrarie ai suoi interessi. Temeva di restar solo
esposto ai risentimenti dell'Austria, tanto più formidabili, quanto egli
con maggiore sincerità e calore si era gettato alla parte Francese. Per
questo Balbo usava ogni opera a Parigi, e con ragioni forti, e con mezzi
più forti ancora che le ragioni, acciocchè il trattato si appresentasse
per la ratificazione dal direttorio ai consigli. Secondava Buonaparte
con le lettere i tentativi del conte. Badassero bene, scriveva, non
essere punto sicure le cose coll'imperatore; ad ogni momento potersi
rompere la guerra; se non ratificasse al trattato, per questo solo
diventerebbe il re di Sardegna nemico, perchè si persuaderebbe, e con
ragione, che la Francia volesse al tutto la sua rovina; per la medesima
ragione, e dovendo tenere il re in grado di avverso alla Francia,
sarebbe egli, Buonaparte, necessitato a mettere un presidio di due mila
soldati in Cuneo, altrettanti in Tortona, altrettanti in Alessandria;
avere conseguentemente l'esercito ad esser diminuito di sei mila
combattenti necessari a custodire le piazze Piemontesi, e di più, di
altri sei mila necessari a guernire le Milanesi: quest'erano i castelli
di Milano e di Pavia, e la fortezza di Pizzighettone. Per tal modo, se
non si ratificasse per parte della Francia il trattato, si perderebbero
dieci mila Piemontesi, ottimi soldati, e dieci mila Francesi, destinati
a tener sicure le spalle dell'esercito Italico, e ad allontanare
accidenti sinistri in caso di sconfitta. Perchè non voler mandare ad
effetto quello, che si era stipulato? Forse per lo scrupolo di
collegarsi con un re? Essersi bene la Francia collegata coi re di Spagna
e di Prussia. Forse il desiderio di sovvertire il Piemonte? Ma perciò
fare senza strepito, senza mancar di fede al trattato, anche senza
offendere la buona creanza, miglior mezzo essere (quest'era veramente
pensiero Buonapartiano) il mescolare ai soldati di Francia diecimila
soldati Piemontesi, fiore e parte eletta della nazione, e fargli
partecipi delle vittorie Francesi; sei mesi dopo sarebbe il re di
Piemonte detruso dal trono. Stringere la Francia con le sue forti
braccia, qual gigante, e serrare, e soffocare un pigmeo: tal essere la
necessità delle condizioni Piemontesi. Se ciò non s'intendesse,
soggiungeva, non saper che farci, e se alla politica savia e vera, che
si conveniva ad una grande nazione chiamata a gran destino, e che ha a
fronte nemici potentissimi, si sostituissero le ciarle democratiche, non
saper che farci, e niuna cosa potersi fare, che buona fosse.

A queste cose vere, e con sincerità fraudolenta dette da Buonaparte,
rispondeva dal canto suo cose vere, e con sincerità apparente dette,
Carlo Maurizio di Talleyrand: non volere il direttorio ratificare il
trattato concluso col re di Sardegna; implicar contraddizione il far
patti solenni con una monarchia, la di cui prossima distruzione potrebbe
esser l'effetto di quanto la Francia aveva operato in Italia: sarebbene
il direttorio accusato dello stesso procedere machiavellico, col quale
aveva proceduto il re di Prussia verso la Polonia. Di più, il capitolo
del trattato, che più stava a cuore al re di Sardegna, quello essere,
per cui se gli faceva sicurtà del suo regno; ma non potere la Francia
dare ai re questa sicurtà contro i popoli; un tale patto condurrebbe la
Francia a far la guerra a quelli stessi principj pei quali aveva essa
combattuto sino allora, ed ai quali era della maggior parte delle sue
vittorie obbligata; diventerebbe il Piemonte posto tra la Francia e
l'Italia, ambedue libere, quello che il suo destino volesse: ma non
poter altro in ciò fare la Francia, che lasciare andar le cose al loro
naturale corso. Conseguitarne da tutto questo, che l'esercito Italico
non avrebbe i diecimila Piemontesi; ma niuna cosa poter impedire, che
Buonaparte avesse dal Piemonte quanti soldati volesse; non mancarvi
uomini disposti a combattere per la libertà sotto le insegne
Buonapartiane; tutti i novatori, tutti i sovvertitori accorrerebbero,
solo che Buonaparte muovesse la Cisalpina ad arruolargli, a soldargli, a
fornirgli: avrebbesi a questo modo, continuava a dire Talleyrand, il
piccolo esercito, che il re dovrebbe dare in virtù del trattato, e
nissun obbligo si avrebbe ad un principe di casa Borbone (scrivo
Borbone, perchè così trovo scritto). Forse il re medesimo si
compiacerebbe di queste chiamate, siccome di quelle, che lo
libererebbero da gente inquieta e pericolosa: questo consiglio utile
alla Francia ritarderebbe la rivoluzione Piemontese: ma non importare,
sì veramente che la Cisalpina pagasse: pagar già molto la Cisalpina, ma
all'ultimo non esser che denaro: aver bene la Francia comprato la
libertà più caro prezzo.

Ma o che Balbo avesse trovato modo di ammollire queste durezze, forse
mostrate appunto, perchè ei trovasse modo di ammollirle, o che le cose
di guerra pressassero, e prevedesse il direttorio una nuova rottura
coll'Austria, il trattato d'alleanza con la Sardegna era mandato dal
direttorio ai consigli, e questi il ratificarono. Così, rescriveva un
quinqueviro di Parigi a Buonaparte, avrebbe adempiti i suoi desiderj, e
potrebbe stare a sicurtà sulle truppe Sarde; potrebbe mandar ad effetto
i disegni, che sopra di esse aveva concetto, dar loro nuovi ufficiali, e
preparare per tal mezzo quello, che in altro modo bisognerebbe
effettuare, se la pace si facesse; conciossiachè in quest'ultimo caso,
continuava a discorrere il quinqueviro, sarebbe forse incomodo impaccio,
se il governo Francese si trovasse vincolato per una ratificazione, alla
quale avrebbe acconsentito pel solo rispetto della guerra. Quest'era la
lealtà del direttorio nel momento stesso, in cui stringeva, non che
amicizia, alleanza col re di Sardegna. Che fede fosse questa io non lo
so; questo so bene, che non era fede Italica. Da questo si vede, in
quale conto si debbano tenere le protestazioni di lealtà, che in nome
del direttorio andavano facendo, nelle loro allocuzioncelle accademiche,
i suoi ministri in occasione degl'introiti loro ai re d'Italia, e
principalmente a quel di Sardegna.

Mentre così, come abbiam raccontato, il governo repubblicano di Francia
studiava modo di usare le forze del re di Sardegna durante la guerra, e
di distruggerlo durante la pace, i semi venuti di Francia, e pullulati
con tanto vigore in Milano ed in Genova, incominciavano a partorire i
frutti loro in Piemonte. Principiavasi dalle congiure segrete,
procedevasi alle ribellioni aperte. Davano incentivo a queste mosse,
oltre le opinioni dei tempi, le condizioni infelici di quel paese;
imposizioni gravissime, quantità esorbitante di carta moneta, che
scapitava del cinquanta per cento, moneta erosomista anch'essa in copia
eccessiva, e disavanzante del dieci per cento; a questo i gravami dei
soldati repubblicani o di stanza nel paese, o di passo, le leve di
genti, sì pei regolari che per le milizie molto onerose, l'orgoglioso
procedere dei nobili, certamente intempestivo, stantechè da lui
principalmente nasceva la mala contentezza dei popoli, e contro di loro
specialmente si dirizzavano le opinioni. A tutto questo non portava
rimedio nè la natura temperata del re, nè la santità della regina, nè i
consigli prudenti dei ministri. Era la quiete di Torino raccomandata al
conte di Castellengo, uomo tanto deforme di corpo, quanto svegliato
d'animo. Amatore del bene solo pel buon ordine, odiatore del male solo
pel mal ordine, indovinava gli uomini, e gli sapeva frenare. Cercatore
di mercati assiduo, esploratore notturno di conventicoli, scopritore
acutissimo di volti infinti, si vedeva che in lui più poteva la natura
che l'arte, ancorachè l'arte potesse moltissimo, e se per debito spiava,
spiava molto più per inclinazione. Della nobiltà non si curava, dei re
poco, della libertà si rideva, della non libertà parimente, i patriotti
perseguitava piuttosto per vanagloria dell'arte, che per opinione.
Insomma ei fu uomo, non dirò già più tristo dei tempi, ma bene tanto
astuto, quanto i tempi avviluppati, e se campo più largo alle abilità
sue avesse avuto, che il Piemonte non era, avrebbe lasciato una gran
pruova di quanto possa a far muover gli uomini a posta d'uomo il
conoscergli. Fu accusato di sangue, di ruberìe, di ricchezze illecite.
Punì qualcheduno, ma sospinto dalla rabbia altrui; fu continente da quel
d'altri, morì coi beni paterni non aumentati. Un Bonino, cameriere del
marchese di Cravanzana, ed un Pasio, materassajo, furono sostenuti, come
di aver voluto assaltare a mano armata il re sulla strada per alla
Venerìa a fine di fare una rivoluzione. Credevano trovar molta gente,
trovarono nissuno. Si disse, un Santini, spia di Castellengo, avergli
messi su, poi traditi; ma non fu vero, e Castellengo non era uomo da
simili giuochi, non che avesse scrupolo, che veramente non aveva, ma gli
parevano inezie sanguinose per niente. Intanto l'astio delle due parti
vieppiù s'inacerbiva. Insolentivano i soldati regj a Novara con lacerar
di forza certe nappe d'oro, che i giovani Novaresi portavano sui
cappelli: fuvvi gran tumulto, e qualche ferita. Tumultuava il popolo a
Fossano, pretendendo il caro dei viveri, e faceva oltraggio alle case
del conte San Paolo, uomo dotto e buono, ma lo chiamavano usurajo: poi i
sollevati prendevano certi cannoni; il che non era più tumulto per le
vettovaglie, ma ribellione: a Torino s'incominciava a gridar il nome di
libertà, preso principio dalla bottega di un panattiere, che non voleva
vender pane. Questi erano cattivi segni di un peggior avvenire; ed
appunto in Genova era nata la rivoluzione. Accresceva il terrore ed il
livore mi caso molto lagrimevole; che un medico Boyer con un compagno
Berteux si arrestavano come rei di congiure. Era Boyer giovane virtuoso,
e di famiglia ornata ancor essa di tutte le virtù, che possono capire in
mortali uomini. Era egli certamente amico di libertà, ma per lei, non
per lui: aveva l'animo innocente, e dell'innocenza prima; il mal fare
odiava più che la morte, ed il mal fare degli altri il muoveva piuttosto
a compassione che a odio; tanto era la natura sua dolce e comportevole.
Amici e nemici piangevano le sue disgrazie. Egli solo, come se l'animo
suo albergasse in altra miglior regione che questa non è, non rimetteva
dalla dolcezza e serenità consuete. Eppure tanto amore lasciava
nell'estremo supplizio!

I tumulti intanto si dilatavano. Già Racconigi, Carignano, Chieri e
Moretta, terre vicine a Torino, contro il dominio regio si muovevano. In
Asti soprattutto succedeva un fatto terribile, perchè i novatori, prese
improvvisamente le armi, combattevano i soldati regj, che in numero di
mila cinquecento vi stanziavano, e gli facevano prigioni con
insignorirsi intieramente, non solo della città, ma ancora del castello.
Poi chiamavano a libertà le terre vicine, in aiuto i patriotti lontani:
Canale ed Alba romoreggiavano da vicino, Mondovì da lontano. Poco stante
si udiva di nuovi romori a Biella, che oppugnata da una banda di
novatori guidati da un conte Avogadro, e venuti parte da Cambursano e da
Pollone, parte dalla valle di Mosso, fu tosto ridotta in estremo
pericolo; perchè mentre i soldati regj combattevano gli assalitori da
una parte, gli altri sforzavano il comandante ad arrendersi con dare in
mano loro armi, e vettovaglie. Al tempo medesimo nella già tentata
Novara prevalevano i regj, ma fu più insidia che onorevole vittoria;
conciossiachè i soldati a ciò spinti da parecchi ufficiali, andavano
facendo molte grida di libertà per fare scoprir i libertini: un solo fu
colto all'agguato, perchè gridò, e non così tosto ebbe gridato, che
restò ucciso. Nissun altro si scopriva, perchè avevano conosciuto
l'inganno. Ma il moto, come suole avvenire, non poteva terminarsi di
leggieri: i soldati correndo alla scapestrata incominciavano a mettere a
sacco le case di coloro, che erano in voce di desiderar le novità; poi
saccheggiavano le case degli aristocrati, e stava per poco che la città
non andasse tutta a ruba. Un Seminoli, che fabbricava orologi, un
Martinez gioielliere ne andavano con la peggio. Ho per testimonj uomini
gravi, i quali raccontano, essersi veduto il dì seguente un ufficiale
portar in dito l'anello della moglie del saccheggiato Martinez. La qual
cosa io nè affermo, nè nego; basta bene, che il farlo veramente, ed il
dirlo falsamente erano degni ugualmente di quei tempi.

Così con varia fortuna ardeva la guerra civile in Piemonte, accesa dal
popolo pel timore delle vettovaglie, dai novatori per amore di libertà,
o per odio dei nobili, dai nobili per fede verso il re, o per odio
contro i novatori. Si trepidava in ogni luogo, perchè in ogni luogo si
faceva sangue, o si temeva che si facesse. Già si sospettava di Torino;
ma ottomila fanti, e duemila cavalli chiamati in fretta per sussidio
della regia sede, e posti a campo sullo spaldo della cittadella
minacciosamente, erano mantenitori di quiete. Ed ecco sulle porte stesse
della città regia udirsi un romor confuso d'armi e d'armati: erano i
Moncalieresi, che levatisi a romore, e sovvertita in Moncalieri
l'autorità regia, già si mostravano sulle rive del Sangone con animo di
andar più oltre a tentar Torino. Eransi i Moncalieresi a ciò mossi
principalmente dai romori di Asti e di Carignano, e dalla stretta dei
viveri, parte vera, parte esagerata dagli spaventi popolari, parte con
vivi colori descritta dai novatori, levati a sedizione, e corsi sulla
piazza per cui si ascende al castello, creavano tumultuariamente una
immagine di reggimento popolare, non conoscendo bene nè che cosa si
volessero, nè qual pericolo portassero in tanta vicinanza della sede
della metropoli ottimamente munita d'armi e di munizioni. Sogliono i
popoli sollevati nei primi impeti loro, prima che i tristi abbiano fatto
i loro maneggi per tirar le cose a se, ricorrere, e far capo a
personaggi autorevoli per dottrina e per virtù; il che lascia poi la
solita coda dei martirj dei buoni, non solo abbandonati, ma ancora dati
in mano ai persecutori da quei popoli medesimi, che gli avevano fatti
capi delle imprese loro. Viveva a questi tempi in Moncalieri un uomo
dottissimo, e tanto buono quanto dotto, dico Carlo Tenivelli, autore
elegante di storie Piemontesi. Questi, alieno dalle opinioni dei tempi,
avverso per natura, siccome quegli che Italianissimo era, da quanto
venisse d'oltre Alpi, ed oltre a ciò di costume molto indolente e non
curante, non avendo attività alcuna se non per iscrivere storie, non
aveva a niun modo mente a muover cose nuove, e molto meno quelle che si
assomigliassero alle Francesi. Divoto alla casa di Savoja, dedito, anche
con singolare compiacenza, ai nobili, non era uomo, non che a fare, a
sognar rivoluzioni. Per me, quando considero la natura sua, e quella del
La Fontaine, celebrato favolatore di Francia, mi pare, che non mai chi
crea tutto, abbia creato due nature tanto l'una all'altra somiglianti,
quanto quelle di Tenivelli e di La Fontaine, solo ed unicamente in ciò
differenziandogli, che l'uno era formato per aver ad essere uno storico
egregio, l'altro un favolatore eccellente. Suonavano l'armi e le grida
tutto all'intorno, e dentro della mossa Moncalieri, che Tenivelli non se
ne addava, tutto con la mente immerso nelle solite lucubrazioni. Ma i
sollevati avvisandosi, che il buon Tenivelli tornasse in acconcio di ciò
che desideravano, tanto buono egli era, ed alla mano con tutti, lo
andavano a levare di casa, e per forza il portavano in piazza, senza che
egli ancora si avvedesse, che cosa volesse significare tanta novità.
Insomma condottolo sulla piazza, e fattolo montar sulle panche, gli
dicevano: _Fa, Tenivelli un discorso in lode del popolo_, ed egli, che
eloquentissimo era, faceva un discorso in lode del popolo: poi gli
dicevano: _Tenivelli tassa le grasce, che son troppo care_, ed ei
tassava le grasce con tanta bontà, con tanta innocenza, che mi vien le
lagrime in pensando al fine, che il fato gli apprestava. Tassate le
grasce, ed usatosene anche copiosamente dai sollevati, s'incamminavano,
come dicemmo, verso il Sangone per alla volta di Torino. Scrivono
alcuni, che Tenivelli gli guidasse, ma non fu vero; e se fosse stato,
sarebbe certamente stato guida poco acconcia, siccome quegli, che mezzo
cieco essendo, appena vedeva lume.

In sì pericoloso frangente, in cui quasi tutto il Piemonte romoreggiava
per la guerra civile, e che il suono dell'armi contrarie si udiva per
fin dalle mura della real Torino, il governo non si perdeva d'animo,
scoprendosi in questo, qual differenza sia fra uno stato enervato, qual
era quel di Venezia, uno stato male armato, qual era quel di Genova, ed
uno stato forte e bene armato, qual era quel del Piemonte. Il giorno
stesso, in cui Moncalieri si muoveva contro Torino, creava il re con
un'apposita legge, giunte militari, le quali con l'assistenza dei
giudici ordinari sommariamente e militarmente giudicassero i ribelli.
Poi premendo che si mettesse tosto il piede su quelle prime faville di
Moncalieri, il che era più facile, e più pronto per la vicinanza, e pel
gagliardo presidio che alloggiava nella capitale, ordinava ai soldati,
in ciò insistendo massimamente il conte di Sant'Andrea, recentemente
creato governator di Torino, buon soldato, e che sapeva quanto i buoni
soldati valessero contro i popoli tumultuanti, andassero contro i
ribelli, e gli vincessero. Non poterono i sollevati sostenere l'impeto
delle compagnìe regie, e in poco d'ora si disperdettero; tornava
Moncalieri sotto la consueta divozione.

Il buon Tenivelli, non solo non pensando, ma nemmeno sospettando, che
quel che aveva fatto, fosse male, non che delitto, se ne veniva
quietamente in Torino, e quivi tornava sui soliti studj, come se gli
accidenti di Moncalieri fossero cose dell'altro mondo, o di un altro
secolo. Passava arrivando tra file di soldati minacciosi, che nol
conoscevano, e grande era la sicurtà sua: tanta era in lui l'astrazione
e la fissazione negli studj, tanta la bontà, tanta l'ignoranza degli
affari di questo mondo. Ma gli amici gli dicevano: _Tenivelli, che hai
fatto? o fuggi, o ti nascondi, se no, tu sei morto_. Non la sapeva
capire: tornava nella solita astrazione. In fine il nascondevano in casa
di un soldato Urbano, che faceva professione di libertà; il soldato per
prezzo di trecento lire il tradiva. Fu arrestato, condotto a Moncalieri,
e condannato a morire dalla giunta militare. Lettagli la sentenza, non
cambiava nè viso, nè parole. L'innocenza della vita il confortava, non
era coraggio il suo, perchè il coraggio suppone uno sforzo, ma una
mansuetudine, una equalità d'animo, tali che l'aspetto della vicina
morte in modo alcuno non turbava. Introdotti gli amici piangevano, ed ei
gli confortava. Raccoltosi, scriveva una lettera a sua sorella, il suo
unico e diletto figliuolo Carlo, ancor fanciullo, raccomandandole. Poi
con la verità paragonando il fallo che gli era imputato, e che a sì
cruda ed a sì acerba morte il traeva, ed in mente recandosi tutta la
vita sua, e quel che aveva fatto, e quel che aveva scritto, e più ancora
quello che aveva in animo di fare e di scrivere ad onore del re e dei
nobili, ed a gloria di una patria, che già aveva illustrato con gli
scritti ed onorato con le virtù, rimetteva alquanto, in sì estrema
sventura, dalla consueta mansuetudine, e scriveva, un'ora prima che
andasse a morte, un sonetto pieno di spirito poetico, di pietà verso
Dio, di sdegno contro i suoi percussori. Condotto sulla piazza di
Moncalieri, gli fu rotto l'intemerato petto dalle palle soldatesche.

Va, mio maestro, che conforto emmi della tua morte il poter raccontare
ai posteri le tue virtù, e se nell'altra vita conservano le anime presso
il pietoso Iddio memoria, siccome credo, di quanto hanno operato nella
presente, non tu ti pentirai, spero, dello avermi ammaestrato, nè io mi
pentirò dello aver collocato nella più intima, e più ricordevol parte
dell'animo mio i tuoi puri e santi erudimenti; imperciocchè ama il
cielo, e ricompensa così l'amore dei maestri, come la gratitudine dei
discepoli. Tu mi desti più che i parenti miei non mi diedero, poichè non
la vita del corpo, ma quella dell'anima coi civili insegnamenti mi
desti; e morendo ancora per atroce caso, mi mostrasti, come si possa
concludere una innocente vita con una generosa morte. Così e vivendo e
morendo a me fosti di utili precetti, gli uni pur troppo amorevoli, gli
altri pur troppo funesti, fonte, ond'io durante questo mortal corso
apprendessi nella prospera fortuna a temperarmi, nell'avversa a
confortarmi, e se chi leggerà queste mie storie, potrà giudicare, ch'io
non mi sia del tutto indegno discepolo di un tanto maestro, tu ne
goderai nel celeste tuo seggio, ed io mi crederò di non aver impiegato
indarno il tempo e le fatiche mie.

Continuavano intanto nelle città sommosse gl'insulti al governo regio.
Il re, per rimediare ad un male tanto pericoloso, e per temperare un
furore che ogni ora più andava crescendo, comandava, volendo dar adito
al pentimento, e forza contro i renitenti, che si perdonassero le offese
a chi ritornasse alla quiete ed alla fedeltà, e che i sudditi si
armassero contro i ribelli. Riusciva questo rimedio utile per l'effetto,
feroce per l'esecuzione: perchè i contadini, gente ignorante e fanatica,
commettevano enormità degne di eterne lagrime, non portando più rispetto
agli aristocrati che ai democrati, nè più ai nobili che ai plebei.
Sanguinosa era per ogni parte la terra del Piemonte. Pure da questo
editto conseguiva il governo gran parte dell'intento; perchè i novatori,
interrotte le strade, non potevano più nè accordarsi, nè accorrere gli
uni in ajuto degli altri.

Siccome poi per pretesto principale di tanti movimenti sfrenati si
allegava la carestia dei viveri, ed anche era andata la stagione molto
sinistra pel grano e per le biade, si facevano provvisioni sull'annona,
e fra le altre, che nissuno potesse negar grano, o qualunque biada al
pubblico, ove le volesse comprare al prezzo comune: ancora, che gli
affitti dei terreni coltivati a riso le diecimila lire, que' dei terreni
coltivati a grano e ad altre biade, le cinquemila non potessero passare;
il qual consiglio era diretto ad impedire i monopolj, fonti di caro nei
viveri, di sdegno nei popoli.

Oltre la scarsezza, principal cagione del caro che si pruovava, era il
disavanzo dei biglietti di credito verso le finanze, e della
cartamoneta, e così ancora quello della moneta erosa ed erosomista, gli
uni e le altre cresciute in quantità soprabbondante, vera peste del
Piemonte. Si sforzava il governo, premendo tanto i tempi, a rimediare ad
un pregiudizio sì grave con obbligare, insino alla somma di cento
milioni, con pubblico editto ai possessori dei biglietti, per sicurezza
del loro credito, i beni degli ordini di Malta, di San Maurizio e
Lazzaro, e quei del clero sì secolare che regolare, eccettuati i
benefizj vescovili e parrocchiali. Nè questo bastando a tanta pernicie,
diminuiva, poco dopo, il valore della moneta erosa ed erosomista, e al
tempo medesimo creava, con autorità del papa, una tassa di cinquanta
milioni sul clero; sopprimeva, pure con autorità del pontefice, i
piccoli conventi, e le chiese collegiali. Ordinava inoltre, che si
esponessero all'asta pubblica le abbazìe, ed altri benefizj di patronato
regio, e che i fondi di commercio pagassero il dieci per centinajo, gli
stabili il quattro. Poi la tassa sul clero, insolito a portar i carichi
dello stato, non riscuotendosi, ordinava che la sesta parte dei beni
ecclesiastici e militari forzatamente si vendesse. Dai rimedj stessi si
può argomentare della grandezza del male. Pure pochi credevano, che
fossero per bastare, e forse nemmeno quelli che gli usavano.

Miravano questi provvedimenti alle rendite dello stato, ed al far
tollerabile il vitto del popolo; altri se ne facevano per mansuefar le
opinioni, buoni in se perchè giusti, ma insufficienti perchè i novatori
a niuna cosa, che venisse dal re, volevano star contenti. Toglieva il re
con nuovo editto a' nobili la facoltà che avevano di nominare i giudici
delle terre, e voleva che le spese dei processi criminali, che prima
delle sentenze erano a carico loro, abuso enormissimo, si addossassero
alle finanze. Statuiva ancora, che le bandite, ed i forni costretti
fossero, ed intendessersi soppressi, e così ancora fossero, ed
intendessersi soppresse le primogeniture ed i fidecommissi, e che i beni
feudatarj si convertissero in allodiali, e si soggettassero alle tasse.
Creava infine nuovi luoghi di monti, volendo che in loro si potessero
investire i biglietti di credito, e la moneta erosomista.

Con tali consigli sperava di poter fare appoggio allo stato che
pericolava. Ma due rimedj assai più efficaci di questi gli apprestava il
cielo, che per istrano destino voleva che la monarchìa Piemontese non
cadesse, se non dopo che avesse pruovato tutte le amarezze di una lunga
e penosa agonìa. Fu il primo l'ajuto dei propri soldati, l'altro
l'amicizia di Buonaparte. Le truppe regie virilmente combattendo, e
condotte dal conte Frinco, ricuperavano Asti. Già Biella, Alba, Mondovì,
Fossano, e Racconigi nell'antica obbedienza rimettevano: già Carignano,
Moretta, ed altri luoghi vicini a Torino ritornavano per forza al
consueto dominio, e già non si aveva più timore, che le valli di
Pinerolo abitate dai Valdesi, sulle quali non si stava senza qualche
sospetto, tumultuassero, solo alcune teste di novatori più ostinati o
più coraggiosi, facevano qua e là qualche resistenza. Ma toglievano loro
intieramente l'animo le lettere di Buonaparte scritte al marchese di San
Marsano mandato a Milano ad implorare ajuto alle cose pericolanti, e che
a considerato fine furono pubblicate dal governo regio. Recavano le
Buonapartiane lettere, che la repubblica di Francia, era
soddisfattissima del governo del re, che non solamente non doveva sua
maestà aver timore della Francia, ma che il generalissimo era parato a
fare quanto sapesse desiderare per assicurarla, e per restituir la
quiete ad una corte, che aveva dato testimonianze vere de' suoi buoni
sentimenti verso la Francia; che alcun pensiero non aveva di mandar in
Piemonte la legione Lombarda, di cui il re temeva per esservi dentro
molti novatori Piemontesi, e che si mostrava incitatrice a cose nuove;
che solo aveva in animo di mandar un battaglione Polacco, ma che neanco
questo manderebbe, se al re dispiacesse; che già quel Ranza, promovitore
di scandali in Piemonte coi suoi scritti, aveva fatto arrestare; che
finalmente era desideroso di testimoniare a sua maestà l'amicizia, che
la repubblica di Francia aveva per lei, ed il desiderio suo proprio in
contribuire che ella vivesse contenta e felice. Così Buonaparte diede
volentieri al re di Sardegna quel sussidio, che con pretesti vani aveva
ostinatamente negato a Venezia. Della quale differenza la cagione sia
manifesta a chi si farà a considerare le cose da noi fin qui raccontate.

Qual fosse l'amicizia della repubblica di Francia verso il re di
Sardegna, di sopra si è veduto, e si vedrà anche maggiormente in
appresso. Quanto all'ufficio di Buonaparte, era buono e lodevole, e
sarebbe stato anche più, se prima che entrasse in Piemonte, e dopo che
vi era entrato, non avesse, secondando le intenzioni del direttorio, con
parole ed esortazioni efficacissime stimolato i democrati a muoversi, ed
a far rivoltar lo stato, mostrando anche loro lettere di un quinqueviro
che risolutamente affermavano, non essere mai la repubblica di Francia
per far la pace col re, ed anzi essere intenzione di lei di torgli lo
stato. Queste furono le parole del generalissimo, questi gli scritti del
quinqueviro: per le une e per gli altri avevano dato i democrati
Piemontesi il denaro loro al capitano di Francia per ajutare il suo
ingresso in Piemonte, ed ei se lo aveva preso, e ne aveva fornito i
soldati delle cose più necessarie. Intanto le lettere di Buonaparte
partorirono l'effetto che se ne aspettava. I novatori, già rotti dai
soldati regj, ed ora caduti dalle speranze degli ajuti di Francia,
posarono intieramente. Domati i democrati, si faceva passo dalle
battaglie ai supplizj: erano giusti, perchè contro i ribelli, ma sì
frequenti, che parevano piuttosto vendetta che giustizia. Di quattordici
si prendeva l'estremo supplizio a Biella; un abbate Boffa fu del numero;
di più di trenta in Asti, degli avvocati Testa, ed Arò, dei fratelli
Berruti, e di un Celotto di men chiaro nome; nè Moncalieri stava senza
sangue, oltre quel di Tenivelli. Vidersi più di dieci giustiziati a
Racconigi; poi si soprastava per intercessione del principe di
Carignano, dolente di veder quella sua terra piena di sangue. Notossi
fra i giustiziati un giovane Goveano di natali onesti, ed apparentato
con famiglie di buona condizione. A questo tratto fu molto biasimato,
anzi lacerato il governo, come di una cosa enorme, e questa fu, che il
re avendo ordinato, che si perdonassero ed in dimenticanza si mandassero
i fatti di Racconigi, fu il supplizio susseguente al perdono.
Affermavano in contrario i difensori del giudizio, che Goveano, non per
delitti politici, ma per comuni era stato condannato dal consiglio di
guerra. Ma questi delitti comuni, alla realtà dei quali da una parte
ripugna la natura onesta del giovane, dall'altra dà fede l'autorità di
una sentenza, in occasione dei delitti politici, e per loro erano nati,
e con loro talmente mescolati, che meramente politici e formanti con
essi un medesimo corpo avrebbero dovuto stimarsi da chi avesse più
mirato ad una giusta sopportazione, che al rigore; e le perdonanze si
debbono piuttosto allargare che restrignere. Certamente il fatto di
Goveano portò con se un gran terrore, ed una gran compassione, e la fede
molto meglio si sarebbe serbata, se si fosse perdonato a Goveano;
imperciocchè tra delitti politici e non politici commessi a Racconigi,
non si era fatta distinzione nell'editto del perdono, e l'infelice
giovane già ridottosi in Francia sui primi fervori, si era, per sua
fidanza nelle reali parole, restituito nella sua patria. Certo fu
Goveano colpevole di grandi enormità contro lo stato, poichè era stato
capo di ribelli; ma la fede di un monarca debb'esser più forte di
qualunque reato. Il peggio che si potesse giustamente fargli, era,
poichè sulla fede del re era venuto, che sulla fede medesima là fosse,
dond'era venuto, ricondotto. A Chieri le palle soldatesche ammazzarono
venti persone in un giorno; l'avvocato Roccavilla fu fatto passar per
l'armi a Saluzzo, l'avvocato Fuggiani a Moncalieri. Tanti supplizj
frenavano pel presente, preparavano rivoluzioni per l'avvenire;
avrebbero raffermo uno stato intatto, indebolivano uno stato scosso,
insidiato, e circondato da ogni parte da esempj pestiferi.

La moltiplicità dei supplizj non isvolgeva gli animi dall'infelice
Boyer, perchè chiaro per la santità dei costumi, chiaro per le
dipendenze della famiglia, faceva tutta la generazione intenta a lui.
Una giunta mezzana tra militare e civile il processava. Pareva a tutti,
essendo i soldati fedeli, incredibile che due giovani, se non fossero
del tutto scemi, avessero concetto il disegno d'impadronirsi, come
n'erano imputati, nella capitale stessa del regno delle armerìe reali e
della cittadella. S'offerivano testimonj pronti al carcere per le
difese, insistevano per pruovare, essere impossibile il delitto. Non
furono ammessi, perchè si sospettava, che i testimonj amassero meglio
servire alle amicizie ed alle opinioni, che alla verità. Pure
quell'avere negato le difese parve a tutti, se non se agli arrabbiati,
ed era veramente cosa incomportabile. Fu il condannar più crudele per
l'occasione offerta di salvar un giovane, al quale tutti inclinavano con
amor singolare. Castellengo fra i giudici, Priocca fra i ministri
opinavano per la mansuetudine, il primo, perchè gli pareva che il sangue
di quel giovane non importasse, il secondo per questo stesso ed anche
per compassione. Fu Boyer col suo compagno Berteux sentenziato a morte:
ambidue giustiziati sugli spaldi della cittadella. Leggo nei ricordi dei
tempi, che il conte di Sant'Andrea, governatore di Torino, pascesse da
una casa vicina la sua vista del giovane moriente: il che, non avendone
certezza, lascio in dubbio. Se non fosse dei tempi, affermerei esser
falso, perchè Sant'Andrea non era uomo di desiderj immani. Bene fu vero,
che alcune dame e cavalieri, a tanto di durezza conducono le civil
discordie, si lasciarono trasportare al volersi godere un piacer tanto
crudo. La morte del Boyer contristava tutta la città, e la rendeva
attonita e paventosa lungo tempo.




LIBRO DUODECIMO

SOMMARIO

      Pensieri di Buonaparte. Parti ed illusioni in Milano.
      Creazione della repubblica Cisalpina. Società di pubblica
      instruzione, e discorsi che vi si fanno. Il generalissimo dà
      una constituzione alla Cisalpina. Magnifica festa celebrata
      nel campo del Lazzaretto a Milano. Le potenze riconoscono la
      nuova repubblica. Omelìa del cardinal Chiaramonti, vescovo
      d'Imola, in lode della democrazìa. Visconti, ambasciatore
      della Cisalpina a Parigi, suo discorso al direttorio, risposta
      del presidente. Ultimo vale di Buonaparte alla Cisalpina.
      Cupezze di lui, e come inganna i potenti per arrivare alla
      somma dell'autorità in Francia. Trattato di Campoformio.
      Miserie d'Italia. Stato di Venezia democratica. Le truppe
      dell'imperatore occupano l'Istria, la Dalmazia, e l'Albania
      Veneta. Fraudi di Buonaparte per impadronirsi del navilio
      Veneziano, e dell'isole del mare Ionio. Spedizione dei
      Francesi in Levante. Espilazione, e spoglio dei paesi Veneti.
      Festa giojosa ad un tempo, e compassionevole in Venezia.
      Congresso in Bassano per la unione delle città Venete,
      inutile, e perchè. Brutta proposizione fatta da Buonaparte ai
      municipali di Venezia. Generosi sentimenti dei municipali, e
      di Villetard, segretario della legazione di Francia; sdegno
      barbaro di Buonaparte. Venezia consegnata dai repubblicani
      agl'imperiali.


Buonaparte vincitore dell'Italia e dell'Austria, desiderava, che un
testimonio solenne si fondasse in Italia, il quale, oltre gli scritti,
che morti sono, tramandasse ai posteri la memoria viva de' suoi illustri
fatti, e del suo valore. Quest'era, come abbiam narrato, uno stato
nuovo, che fosse a lui obbligato della sua origine, e della sua
conservazione. Oltre a ciò, non essendo ancora le cose della pace del
tutto ferme, poichè ad ogni momento si poteva prorompere nuovamente
all'armi, voleva, che sorgesse in mezzo alle monarchìe d'Italia, e
contro l'imperatore medesimo una repubblica, che fondata sui principj
nuovi, desse loro cagione continua di spavento. Parevagli ancora, che la
fondazione della nuova repubblica avesse, nella opinione dei popoli, a
compensare la distruzione di una vecchia, e che la Cisalpina potesse
cancellare il biasimo incorso per la Veneziana. Forse in tutto questo,
oltre la gloria e le minacce, covava un pensiero più recondito nel caso,
in cui per opera o d'altrui, o sua, venisse a mutarsi la forma del
governo in Francia, riducendosi di nuovo all'antica, cioè alla
monarchìa; poichè quel nuovo stato Italiano avrebbe potuto divenire per
esso lui, o asilo, o ricompensa; conciossiachè il tornare al grado
privato stimava contro la fama, ed era certamente contro la natura sua,
checchè in contrario affermasse in certi momenti di dispetto, al
direttorio. I Cincinnati, ed i Washington erano stimati da lui uomini di
bassi pensieri, d'animo poco generoso, siccome quelli i quali
collocavano la patria fuori di loro, ed in altrui, mentr'ei la collocava
tutta in se.

Per le quali cose, come prima ebbe fermato i patti di Leoben, e dato
ordine a quanto più pressava nel suo esercito, se n'era tornato a
Montebello, donde poteva e vegliar le pratiche della pace, e dar moto
alle faccende Cisalpine. Continuavano nella Cisalpina le provocazioni di
moti incomposti nei paesi circonvicini, le quali erano, o palesi nei
giornali, nei ritrovi politici, nelle condotte ai soldi Cisalpini di
soldati Piemontesi, Austriaci, Polacchi, Papali, e Napolitani, che nelle
legioni Lombarda e Polacca si descrivevano, o segrete per gli uomini
mandati a posta, per lettere, per arti di ogni sorte, in cui vivamente
si travagliavano i fuorusciti di ogni contrada d'Italia, massimamente i
Piemontesi ed i Napolitani, i primi pericolosi per la natura tenace, i
secondi pericolosi per la natura loquace. Le cose che si scrivevano a
quei tempi in Milano contro i re e contro il papa, sarebbe lunga
faccenda raccontare. Quel Salvadori, ed un Porro che fu poi ministro di
polizia, e morì due anni dopo nella morìa di Nizza, erano i capi delle
arti provocatrici, e stimolavano scrittori, che anche senza stimolo
andavano volentieri a questo cammino. Fra i giornali Italiani il
_Termometro politico_ era il primo, e ciò, ch'ei scrisse sulla
rivoluzione di Genova, e su i moti del Piemonte, è fuori d'ogni
moderazione. Diede negli eccessi principalmente quando con
infiammatissime parole esortava, che si gettassero al vento le ceneri
dei reali di Savoja serrate nelle tombe di Superga, con surrogarvi
quelle dei patriotti morti nell'Astigiana rivoluzione. Queste erano
esorbitanze pazze e stravaganti; l'esagerazione stessa serviva di
rimedio. Ma era in Milano un motivo assai più efficace, e quest'era un
ritrovo pubblico, che chiamavano società di pubblica instruzione, dove
con appositi discorsi si ammaestravano i popoli, che concorrevano ad
ascoltare, nelle nuove dottrine, e donde scritti innumerevoli partivano
al medesimo fine e nella Cisalpina largamente si diffondevano.
Apparivano, e risplendevano molto principalmente in questo ritrovo
politico uomini dotti, e leali operatori per fin di bene, ma servi ancor
essi delle illusioni dei tempi. Piacemi in questo riferire un solo
discorso, poichè l'andar particolarizzando sarebbe troppo lunga
narrazione, e fia quello di un giovane dotto, ed amico sincero di
libertà: aveva egli l'animo buono, e come buono, non sospettava in
altrui quel male che non aveva in se. Esposti prima con molto acume, per
cui massimamente valeva, i modi con cui gli uomini s'aggregano
primitivamente in società, giva per tale forma nella sala della società
della pubblica instruzione la domenica dei sette maggio favellando. «Sì,
popoli della nuova Gallia Cisalpina, voi segnate negli annali del mondo
un'epoca singolare, un'epoca, per cui le città dell'Italia non avranno
più ad invidiare a quelle della Grecia la sorte, che portò nel loro seno
la libertà. Gli Eraclidi, que' barbari di Tessaglia, che si aprirono
strada nel Peloponneso, non scesero già per liberare, ma per ispogliare
ed opprimere i popoli Greci. Forzati questi ad armarsi per resistere al
nemico esterno, poterono bensì rovesciare i troni dei loro re, ma ciò
non seguì che a costo di lunghi e gravi patimenti. Non fu che per la
morte di Xanto e di Codro, che Tebe ed Atene si resero libere. Non fu
che per una serie di eccessivi malori, che tutte le città cospirarono
alla rovina dei despoti, si unirono tutte per sostenersi a vicenda, e
guarentirsi la libertà, e sorse il mal ragionato federalismo della
repubblica Acaica; e non fu che dopo una fatale continuata esperienza,
che le buone leggi comparvero in Sparta, ed Atene; poichè all'epoca
della rivoluzione mancarono di Licurghi, e di Soloni quelle città.

«Ora confronta tu stesso, Insubre popolo, con quella di Grecia la tua
rigenerazione. Quanto è più fortunata, e più lieta! le armate Francesi
non sono già state le orde rapaci degli Eraclidi; non sono già elleno
discese dall'Alpi per devastare le nostre terre, per abbattere le nostre
mura, per distruggerci col ferro e col fuoco. Sono esse comparse nelle
pianure ridenti d'Italia per fraternizzare coi popoli, per rovesciare i
troni dei nostri tiranni, per allontanare da questi lidi i veri
Eraclidi, i barbari del Nord, che non ebbero, e non potranno avere
giammai, nè il diritto di farsi occupatori nostri, nè il merito di
unirsi a noi. La naturale loro posizione, i costumi, le leggi, la
lingua, gli stessi loro ceffi gli divideranno sempre da noi, e gli
conserveranno eterno obietto dell'odio nostro. Noi non siamo stati
sforzati ad armarci, ed a combattere nemmeno contro gli schiavi della
tirannide; i valorosi repubblicani di Francia hanno combattuto, e vinto
per noi. Sulle tracce della constituzione Francese, o per dir meglio,
del codice di natura, noi sapremo meglio forse di Licurgo e di Solone
donarci in breve le nostre leggi. Avremo in appresso noi pure i nostri
Milziadi, i Leonida, i Temistocli, i Cimoni, la gloria dei quali è già
stata oscurata dai capitani Francesi, e sapremo rinnovare noi pure le
già tante volte dalle Franche falangi ripetute giornate di Maratona,
delle Termopili, di Salamina. Più grande di Publicola il condottiere
dell'armata d'Italia ha ben meritato di ottenere fra le tue mura l'onore
del trionfo; ma le tue allegrezze non verran funestate dai funerali di
Bruto; nè tarderanno a sorgere fra' tuoi soldati i Servilj, i Fabricj, i
Papirj, i Scipioni: che più? Le Clelie animose, le ferme Virginie si
moltiplicheranno pure nelle tue donzelle».

Poi questo buon Italiano, descritta la libertà Siciliana data da
Timoleonte, ed esortati gl'Italiani a vivere lontani dall'ozio e dalle
discordie, con queste voci la sua orazione terminava: «Conosci, o
popolo, la tua forza; la lega che dagl'Italiani si organizzò contro
Brenno, e contro il Barbarossa, te ne darà l'idea vantaggiosa. Vivi alla
libertà, a quella libertà, che, abbandonate le amene sponde del Cefiso e
del Peneo, e fermatasi per qualche secolo sulle mal sicure rive del
Tebro, dopo essere stata sì lungamente ne' boschi e ne' deserti
nascosta, comparve di nuovo per grandeggiar sulla Senna, e per brillar
con successo intorno al Po, da dove tutto scorrerà un giorno il bel
paese, _che Apennin parte, e 'l mar circonda e l'Alpe_».

A queste parole applaudivano romorosamente i buoni Milanesi,
maravigliando, che fra loro avessero a nascere così presto i Temistocli,
i Scipioni, e massimamente le Clelie e le Virginie. Quest'erano appunto
le cose, che, come diceva Buonaparte, il quale aveva il cervello fermo,
mentre girava agli altri, son buone a mettersi nei romanzi.

Quali effetti partorissero questi incentivi in Piemonte e nel
Genovesato, già abbiam raccontato. Il ducato di Parma a grave stento si
manteneva per la protezione di Spagna, alla quale per allora la Francia
non voleva pregiudicar. Continuava la Toscana nel suo tranquillo stato,
sebbene la presenza dei soldati repubblicani, la pressa insolita per le
contribuzioni, e le arti Cisalpine vi avessero prodotto qualche
impressione. Lucca, corrotti con denari, e fattisi benevoli alcuni
agenti repubblicani dei primi, si manteneva negli ordini antichi,
non senza grandissime querele dei patriotti Cisalpini, che
quell'aristocrazìa ardentemente detestavano. Del resto si contaminava
Roma stessa, dove si scoversero congiure per cangiar lo stato, ed in cui
si mescolarono francesi ed Italiani, nobili e plebei, cristiani ed
ebrei. Condotti dall'occupamento del secolo avevano parlato molte cose,
e nessuna operato, per modo che Giuseppe Buonaparte, che a quei tempi
sedeva in Roma, gli ebbe a chiamare Bruti in pensiero, femminelle in
atto. Certo non avevano nè seguito sufficiente, nè mezzo di esecuzione.
Nondimeno il pontificio governo se ne sbigottiva, e gli animi si
sollevavano. A Napoli covavano crudi fatti sotto velame quieto:
oltreacciò mandavansi truppe di soldati verso le frontiere Romane: il
governo macchinava ingrandimento; perciocchè vedendo, che si faceva
vendita di stati, Napoli ne voleva per se, e domandava con molta
instanza ai Francesi Fermo ed Ancona in Italia, Corfù, Cefalonia, e
Zante nella Grecia. Le quali richieste erano non senza riso udite dal
direttorio e da Buonaparte, più inclinati a sovvertire gli stati deboli,
che ad ingrandirgli. Da ciò si vede che la sete del prendersi quel
d'altrui era venuta non solo alle repubbliche, ma ancora alle monarchìe.
Nella Valtellina, provincia suddita ai Grigioni, nascevano più che
parole, o congiure o desiderj; i popoli vi tumultuavano a mano armata,
protestando voler essere uniti alla Cisalpina. Fuvvi qualche sangue: poi
dai Grigioni, e dai Valtellini fu fatto compromesso nella repubblica
Francese. Pronunziò Buonaparte il lodo, stante che non erano comparsi a
dir le loro ragioni i legati dei Grigioni, che avessero i popoli della
Valtellina a divenir parte della Cisalpina. Per tale sentenza Chiavenna,
Sondrio, Morbegno, Tirano e Bormio, terre principali di quella valle,
con tutti i distretti, sottratte dalla divozione di gente Tedesca, si
congiungevano con gente Italiana. Così dalla parte d'Italia si apriva ai
repubblicani la strada nelle sedi più recondite delle nazioni Elvetiche,
grande ajuto ai disegni che si avevano.

Buonaparte intanto, al quale piacevano le dicerìe dei patriotti per
sommuovere gli stati altrui, ma non erano ugualmente a grado per fondare
un suo governo, perchè sapeva che con modi di simil forma non si reggono
i popoli, aveva applicato l'animo ad ordinare la Cisalpina con una
constituzione regolare. Erasi fino allora retta la Lombardia col freno
di un'amministrazione generale, potestà non solo serva del
generalissimo, ma ancora di qualunque più sottoposto commissario o
comandante, ed il raccontare tutte le sue condiscendenze sarebbe troppo
lunga bisogna. Non era padrona dei tempi, ma i tempi la dominavano: il
frenare i democrati era stimata taccia aristocratica, il non frenargli
tornava in diminuzione della sua autorità, ed in fonte di licenza. Nelle
diverse città i comandanti forestieri facevano a modo loro, e secondochè
avevano natura più o meno quieta, od opinioni più o meno sregolate, in
questo luogo tenevano, in quell'altro allargavano la briglia, e lo stato
si reggeva più strettamente, o più largamente. Laonde quello non era
governo nè civile, nè libero, nè comune, ma bensì un reggimento
incomposto, difforme, ed a volontà di forestieri. Dal che ne conseguita,
che poco più poteva l'amministrazione generale, che empir con le tasse
ordinarie e straordinarie l'erario dell'esercito Buonapartiano, e dare
caposoldi, e piatti costosi ai generali ed ai comandanti: perciò era
veduta non senza disprezzo e indegnazione dai popoli.

Buonaparte, che era solito a gettar via gli stromenti, che per servir
lui, erano divenuti odiosi, si risolveva a far mutazione. Oltrechè
gl'importava massimamente, a volere che la Cisalpina fosse uno stato da
se, e conosciuto dagli altri stati d'Europa, che il reggimento
temporaneo vi cessasse, e vi s'introducesse il durevole ed il
constituito, per quanto a quei tempi conseguire si potesse. Per la qual
cosa avendo dato vita alla Cisalpina nei patti di Leoben, le volle dar
ordine con leggi a Montebello. Primieramente creava una congregazione di
dieci personaggi rinomati per sapienza e per costume, a cui commetteva
il carico di formare il modello della constituzione Cisalpina. Notavansi
fra gli eletti cinque Milanesi, un Cremonese, un Reggiano, un Modenese,
un Bergamasco. Vi aggiungeva un Tirolese da lungo tempo professore in
Pavia. Questi era il Padre Gregorio Fontana, uomo maraviglioso per la
profondità e la vastità della dottrina, e certamente fra i dotti
dottissimo. Non amava egli travagliarsi dello stato, non avendo
ambizione, ma Buonaparte lo cercava per vanagloria, e per un suo fine,
volendo farsi scabello dei nomi più chiari per salire a quell'altezza
che ambiva. Interveniva spesso alla congregazione. Pareva, che dovesse
sorgere qualche gran fatto da un Buonaparte, e da un Fontana. Ne usciva
una copia della constituzione Francese con poche mutazioni, e di niun
momento; opera degna di copisti, non di quegli uomini eletti. Per tale
forma si consumava l'autorità dei nomi senza frutto, e gli stromenti
dell'introdurre un vivere ben composto si corrompevano. Restava, che
quello che si era fatto in nome, si recasse in atto. Eleggeva Buonaparte
quattro Cisalpini al direttorio: furono quest'essi: Serbelloni, che fu
duca, e che camminava con molto affetto in queste novità, Moscati,
medico compitissimo, e non ostante tanto compito in ogni altro genere di
filosofia, quanto in medicina, Paradisi, autore assai celebrato per
bello scrivere, e malveduto dagli Austriaci per aver voce di essersi
mescolato attivamente nei moti di Reggio; finalmente Alessandri,
operatore principale delle mutazioni nelle terre Veneziane oltre Mincio.
Siccome poi non si potevano così presto eleggere i rappresentanti, che
nei due consigli legislativi dovevano sedere, creava Buonaparte quattro
congregazioni, l'una di constituzione con Fontana, Mascheroni, Longo,
Oliva, Loschi, Goldaniga; l'altra di giurisprudenza con Bazetta, Negri,
Taverna, Spannocchi, Villa, Perseguiti; la terza di finanze con Melzi,
Vandelli, Formigini, Nicoli, Forni, Carissimi; la quarta di guerra con
Visconti, Lahoz, Porta, Triulzi, Gazzari, Caleppi, uomini, se non tutti,
certamente la maggior parte, migliori dei tempi. Conservassero, voleva,
il mandato insino a che fossero creati, ed entrassero in ufficio i
consigli legislativi. Finalmente per compir quanto ai supremi ordini
politici dello stato si apparteneva, il capitano di Francia chiamava
ministro di polizia Porro, di guerra Birago, di finanza Ricci, di
giustizia Luosi, di affari esteri Testi. Al tempo medesimo nominava
segretario del direttorio Sommariva.

Tessuto con parole di molta superiorità pubblicava un manifesto da
servir per principio alla Cisalpina repubblica. La repubblica Cisalpina,
andava ragionando, essere stata lunghi anni sotto l'imperio
dell'Austria, averla contro l'Austria conquistata la repubblica
Francese; eppure rinunziare lei la conquista, e volere, che la Cisalpina
fosse libera, independente, riconosciuta dalla Francia e dall'Austria,
riconosciuta da tutta l'Europa; nè contento il direttorio esecutivo
della repubblica Francese allo aver usato l'autorità sua, e le vittorie
dei soldati repubblicani, perchè sorgesse, e sicura vivesse, volere
ancora per singolar tratto della sua amorevolezza, e per preservarla
dalle rivoluzioni dare al popolo Cisalpino la propria constituzione,
parto prediletto di una nazione illuminatissima; essere la libertà il
maggior bene, le rivoluzioni il maggior male; dovere adunque il popolo
Cisalpino far passo da un reggimento soldatesco ad un reggimento civile;
perchè questo passo senza discordie fosse, e senza sedizioni, avere il
direttorio esecutivo giudicato dovere per suo mezzo, e per questa volta
nominarsi i magistrati supremi della repubblica nuova, insino a che,
trascorso un anno, il popolo stesso secondo gli ordini della
constituzione gli nominasse; già da secoli non essere più buone
repubbliche in Italia, l'amore sacro della libertà esservi spento, la
più bella parte dell'Europa vivere serva dei forestieri; esser debito
della repubblica Cisalpina il dimostrare col senno, e col vigor suo, e
coi buoni ordini de' suoi eserciti, non avere la moderna Italia
degenerato dall'antica, e vivere ancora in lei spiriti degni della
libertà, per questo avere lui nominato e le quattro congregazioni, e il
direttorio, e i ministri.

Destinavansi il dì nove luglio, ed il campo del Lazzaretto fuori di
porta Orientale, vasto e magnifico, al pubblico e solenne ingresso della
Cisalpina repubblica. Accorrevano chiamati alla solennità piena di tanti
augurj i deputati di tutti i municipj, di tutti i drappelli delle
guardie nazionali, di tutti i reggimenti assoldati della repubblica. Era
nei giorni, che precedevano la festa, in tutta la città una folla, ed un
andar e venire di popoli contenti; pareva, che non solo la nobile
Milano, ma ancora tutta l'Italia a nuovo destino andasse. Aprivasi alle
nove del destinato giorno il campo della Confederazione (che così dal
fatto chiamarono il Lazzaretto) e vi accorrevano giulivamente, ed a
pressa meglio di quattrocentomila cittadini. Suonavano le campane a
gloria, tiravano i cannoni a festa; innumerevoli bandiere tricolorite
col turchino, o col verde sventolavansi all'aria, e le grida, e il
tumulto, e le esultazioni per l'infinita contentezza andavano al colmo.
I democrati non capivano in se dall'allegrezza, e dicevano le più strane
cose del mondo. Pareva, ed era veramente un gran passo da quella vita
morta dei Tedeschi a quella vita viva dei Francesi; la magnifica Milano,
città di per se stessa e per naturale indole allegrissima, ora tutta più
che fatto non avesse mai, sin dall'intimo fondo suo si commuoveva, e si
rallegrava. Entrava nel campo il direttorio coll'abito verde ricamato
d'argento alla Cisalpina: il seguitavano i magistrati, e gli uomini
eletti della città; gli uni e gli altri magnifico spettacolo. Nel punto
dell'ingresso spesseggiavano vieppiù con le salve le artiglierìe, i
popoli applaudivano, le bandiere si sventolavano: celebrava
l'arcivescovo sull'altare apposito la messa; in questo mentre a quando a
quando rimbombavano le artiglierìe. Dopo il santo sacrificio benediva
l'arcivescovo ad una ad una le presentate bandiere. Seguitava un
concerto strepitosissimo, e pure melodioso d'inni, di suoni, di _viva
repubblicani_. Sorgeva in mezzo l'altare della patria; aveva sui lati
iscrizioni secondo il tempo: sopra, un fuoco acceso, simboleggiatore
dell'amore della patria, a' piedi urne con motti dimostrativi del
desiderio e della gratitudine verso i soldati Francesi, e Cisalpini
morti nelle battaglie per la salute della repubblica. Quest'erano le
Cisalpine allegrezze e cerimonie. Assisteva Buonaparte seduto in
ispecial seggio alla festa, al quale, come a vincitore di tante guerre,
ed a fondatore della repubblica, risguardavano principalmente i popoli
circostanti. Nè piccola parte dell'onesto spettacolo erano gli uomini
delegati di Ferrara, di Bologna, dell'Emilia, di Mantova stessa,
ancorchè non ancora fosse unita alla repubblica, venuti ad esser
presenti a quella solennità, non solo inconsueta, ma non vista mai nel
corso dei secoli, grande testimonianza d'amore, e di concordia Italiana.

Serbelloni, presidente del direttorio, dal luogo suo levatosi, e sopra
un più elevato seggio postosi, in cotal modo, fattosi silenzio in mezzo
agli adunati popoli, a favellare incominciava: «Noi fummo un tempo
liberi, e queste medesime terre repubblicane furono: la diversità fatale
delle troppo facili opinioni ci ridusse, e ci mantenne per molti secoli
in estera e spesso variata servitù. Rammentiamoci, o cittadini, la lunga
serie dei cessati infortunj, ed il passato ci sia d'utile esempio per
l'avvenire. Sparisca, come lampo, ogni spirito di parte, che finora
possa averci divisi, e perfino gli odiosi nomi, fonte inesausta di
civili discordie, siano mandati in dimenticanza. Serbiamo con indelebile
memoria pel ricevuto benefizio una gratitudine eterna verso la Francese
repubblica, che col valore, e col sangue de' suoi soldati ci procurava
la libertà, e gratitudine ancora eterna sia in noi verso l'immortale
Buonaparte, che emolo dell'Africano Scipione, ci tolse con le sue
vittorie a servitù, e diè forma con la vastità de' suoi lumi politici al
nostro libero governo. Ciò crediamo, ciò inculchiamo nel più profondo
degli animi nostri, che a voler mantenere, e conservare la prosperità di
una repubblica democratica, ha ad essere fra di noi virtù nei padri,
educazione nei figliuoli, costume e costanza d'animo nei cittadini,
leggi ed interessi in tutto il territorio uniformi. Accendiamoci di un
amor santo di patria, giuriamo concordemente di viver liberi, o di
morire. Il direttorio della Cisalpina repubblica lo giura il primo, e ve
ne dà l'esempio».

A questo passo il presidente, sguainata la spada, ed i suoi colleghi,
levati i cappelli, ad alta voce giuravano. Giuravano al tempo stesso gli
uomini deputati, giuravano i capi dei reggimenti, giurava l'adunato
popolo intiero: i viva, le grida, i plausi, il batter delle mani, il
lanciare i cappelli, lo sventolar delle bandiere facevano uno spettacolo
misto, romoroso ed allegro.

Ciò detto, continuava orando il presidente, «manterrebbe col sangue, e
con la vita, se fosse d'uopo, il direttorio la constituzione e le leggi.
Sovvengavi, terminava, o cittadini, sovvengavi, che questa terra che
abitiamo, è la terra dei Curzj, degli Scevola, dei Catoni; imitiamo
quelle grandi anime, in ogni umano caso imitiamole, e lascino ogni
speranza di vincerci i nostri nemici, e insieme l'Europa s'accorga, che
qui l'antica Roma rinasce».

Qui rincominciavano i plausi, ed i cannoni strepitavano. A questo modo
s'instituiva la repubblica Cisalpina, mandata da un principio che pareva
eterno, ad un dubbio e corto avvenire. Furonvi tutto il giorno corse di
carri e di cavalli, suoni, balli, festini in ogni canto, poi la sera
bellissime luminarie sì dentro, che fuori del teatro. Insomma fu una
grande e solenne allegrezza; e queste feste non in altra città del mondo
riescono tanto liete e tanto magnifiche, quanto nella bella, e splendida
Milano.

Perchè poi la memoria di un giorno tanto solenne nella mente dei posteri
si conservasse, decretava il direttorio, che si rizzassero nel campo
della Confederazione ad onore di ciascuna schiera dell'esercito Francese
otto piramidi quadrangolari; sur un lato di ciascuna piramide si
scolpisse un segno eterno della gratitudine e dell'amicizia del popolo
Cisalpino verso la repubblica Francese, e l'esercito d'Italia;
s'inscrivessero su due altri lati i nomi di quei forti uomini, che
avevano dato la vita per la patria loro, e per la libertà Cisalpina
nelle battaglie; che l'ultimo lato si serbasse intatto per iscolpirvi,
ove fosse venuto il tempo, i nomi di quei prodi cittadini, che
fortemente combattendo avrebbero procurato col sangue loro salute, e
libertà alla patria Cisalpina.

Contaminava l'allegrezza dei patriotti l'essersi fatta serrare dal
direttorio la società di pubblica instruzione. Si trovò pretesto
dell'essere contraria agli ordini della constituzione.

Continuava Buonaparte ad usare l'autorità suprema per ordinare la
repubblica. Nominava i giudici, gli amministratori dei distretti o dei
dipartimenti, e que' dei municipj. Si faceva poi più tardi ad eleggere i
membri dei due consigli, cioè del consiglio grande, o dei giovani, e del
consiglio dei seniori, o degli anziani.

I popoli all'intorno, che se ne vivevano o con governi deboli, o con
governi temporanei e tumultuarj, veduto le forme più regolari e più
promettenti della Cisalpina, e quell'affezione particolare che il
capitano invitto le portava, si davano a lei l'uno dopo l'altro.
Bologna, Imola e Ferrara furono le prime a mostrar desiderio
dell'unione, le due ultime più ardentemente per invidia a Bologna, la
prima più a rilento per la memoria dell'antica superiorità. La giunta
Bolognese titubava; ma tanti furono i maneggi dei patriotti più accesi,
e l'intromettersi dei Cisalpini, che ne fu vinta la sua durezza, ed
accedeva anch'essa alla prediletta repubblica; accostamento di
grandissima importanza, perchè era Bologna città grossa, e piena
d'uomini forti e generosi. Unite le legazioni, pensava Buonaparte a
compire il direttorio, vi chiamava per quinto un Costabili Containi di
Ferrara.

Principalmente accrebbe la grandezza Cisalpina l'unione della forte
Brescia, membro tanto principale della terraferma Veneta. Fu tratto
presidente del consiglio grande Fenaroli, nativo di questa città, il
quale, avuta principal parte nelle precedenti mutazioni, si mostrava
molto ardente per la conservazione dello stato nuovo.

Mantova, perchè ancora di destino incerto, se ne stava in pendente di
quello che si avesse a fare. Ma poi quando si seppe, che pel trattato di
Campoformio l'Austria si spogliava della sua sovranità sopra di lei,
s'incorporava con animo pronto anch'essa alla Cisalpina. I Cisalpini
poi, fatto di per se stessi impeto nell'oltre Po Piacentino, consentendo
facilmente i popoli, l'aggregavano alla loro società.

Ampliata la repubblica per tutte queste aggiunte, Buonaparte la divideva
in venti spartimenti, che chiamava dell'Olona con Milano, città
capitale, del Ticino con Pavia, del Lario con Como, del Verbano con
Varese, della Montagna con Lecco, del Serio con Bergamo, dell'Adda ed
Oglio con Sondrio, del Mela con Brescia, del Benaco con Desenzano, del
Mincio con Mantova, dell'Adda con Lodi, del Crostolo con Reggio, del
Panaro con Modena, dell'Alpi Apuane con Massa, del Reno con Bologna,
dell'Alta Padusa con Cento, del Basso Po con Ferrara, del Lamone con
Faenza, del Rubicone con Rimini. Per tal modo in men che non faceva
cinque mesi dappoichè era stata creata, in questa larghezza si
distendeva la Cisalpina, che conteneva in se la Lombardia Austriaca, i
ducati di Mantova, di Modena e di Reggio, Massa e Carrara, Bergamo,
Brescia, e Crema coi territorj loro, la Valtellina, e le tre legazioni
di Bologna, di Ferrara e dell'Emilia, parte del Veronese, e l'oltre Po
Piacentino. Poco dopo Pesaro, città della Romagna, fatta mutazione, si
dava alla Cisalpina. Per questo fatto i Romani confini si restrignevano.

L'unione delle legazioni alla Cisalpina aveva in se non poca
malagevolezza, perchè questi popoli, soliti a vivere sotto il dominio
della Chiesa, ripugnavano alle innovazioni, che loro pareva che fossero
state fatte nelle cose attinenti alla religione. Questa mala contentezza
si era vieppiù dilatata, quando si domandarono i giuramenti ai
magistrati. Fu loro imposto di giurare osservanza inviolabile alla
constituzione, odio eterno al governo dei re, degli aristocrati, ed
oligarchi, di non soffrire giammai alcun giogo straniero, e di
contribuire, con tutte le forze al sostegno della libertà ed
uguaglianza, ed alla conservazione e prosperità della repubblica. Per
mitigare le impressioni contrarie concette dal popolo, intendevano i
magistrati alle persuasioni, ma come d'uomini la maggior parte troppo
dediti alle nuove opinioni, elle facevano poco frutto. Tentaronsi gli
ecclesiastici, e fra gli altri il cardinale Chiaramonti, vescovo
d'Imola, che poi fu papa sotto nome di Pio settimo. Il suo testimonio, e
le sue esortazioni, come d'uomo di vita integerrima e religiosa, erano
di molto momento. Pubblicò egli adunque il giorno del Natale del
presente anno un'omelìa, in cui parlava in questa guisa ai fedeli della
sua diocesi: «La libertà, cara a Dio ed agli uomini, è una facoltà che
fu donata all'uomo, è un dominio di poter fare o non fare, ma sempre
sotto la legge divina ed umana. Non esercita ragionevolmente la sua
libertà chi si oppone alla legge baldanzoso e ribelle; non esercita
ragionevolmente la sua libertà chi contraddice a Dio, ed alla temporale
sovranità, chi vuol seguire il piacere e lasciare l'onestà, chi si
attiene al vizio ed abbandona la virtù.... La forma di governo
democratico adottata fra di noi, o dilettissimi fratelli, no, non è in
opposizione colle massime fin qui esposte, nè ripugna al vangelo: esige
anzi tutte quelle sublimi virtù, che non s'imparano che alla scuola di
Gesù Cristo, e le quali, se saranno da voi religiosamente praticate,
formeranno la vostra felicità, la gloria, e lo splendore della vostra
repubblica».

Fatto poscia un vivo elogio delle virtù degli antichi Romani, il
cardinale passa a dire:

«Se le morali virtù così resero cospicua la latina libertà, con quanta
maggior ragione dobbiamo noi riputar necessaria la virtù nella presente
democrazìa, noi, che non viviamo invescati dal lezzo, e dall'ambizione
di sognar deità, noi che santificò il Verbo di Dio fatto uomo.... Le
morali virtù, che non sono poi altro, che l'ordine dell'amore, ci
faranno buoni democratici, ma di una democrazìa retta, e che altro non
cura, che la comune felicità, lontana dagli odj, dall'infedeltà,
dall'ambizione, dall'arrogarsi gli altrui diritti, e dal mancare ai
propri doveri. Quindi ci conserveranno l'uguaglianza intesa nel suo
retto significato, la quale dimostrando, che la legge si estende a tutti
gl'individui della società e nel diriggergli, e nel proteggergli, e nel
punirgli, ci dimostra ancora in faccia alla legge divina ed umana, quale
proporzione debba tenere ogni individuo nella democrazìa tanto rapporto
a Dio, quanto rapporto a se stesso ed ai suoi simili.

«Ma i perfetti doveri dell'uomo non si possono compire nella sola virtù
morale, e l'uguaglianza, che fa l'armonia e il bene della società,
desidera altre molle per la sua sussistenza, e per la sua perfezione. Il
Vangelo di Gesù Cristo ci fu dato come un complesso di leggi, onde
rendere gli uomini veramente perfetti anche in società, onde sistemare
quell'uguaglianza che ci faccia felici nel presente giro dei giorni
mortali, e più felici nell'aspettata eternità. La storia della filosofia
ci dimostra la mancanza di tal progetto, la storia del Vangelo ce ne
dimostra l'esecuzione e il compimento....

«Decidete quanto conferiscano i precetti del Vangelo, le tradizioni
degli apostoli, e dei gran filosofi padri, e dottori cristiani a
conservare la pace, a far risplendere la vera grandezza dello stato
democratico, a fare di tanti uomini, dirò così, tanti eroi di umiltà, di
prudenza nel governare, di carità nel fraternizzare fra loro stessi, e
con Gesù Cristo.... Il luminoso oggetto della nostra democrazìa
dev'essere di stabilire la massima possibile unione di sentimenti, di
cuori, di forze fisiche e morali, onde ne derivi una soave fratellanza
nella società....

«Eccovi, o dilettissimi fratelli, uno sparuto abbozzo degli evangelici
dettami. Vedete ivi quale possanza, qual influsso risplenda per la
massima virtù dell'uomo, per la civile uguaglianza, per la regolata
libertà, per quell'unione insomma d'amore e di tranquillità, che fa la
sussistenza, e l'onore della democrazìa. Forse per la durevole felicità
degli altri governi basterà una virtù comune, ma nella democrazìa
studiatevi di essere della massima possibile virtù, e sarete i veri
democratici: studiate, ed eseguite il Vangelo, e sarete la gioja della
repubblica;... la religione cattolica sia l'oggetto più prezioso del
vostro cuore, della vostra divozione, e di ogni altro vostro sentimento.
Non crediate, che ella si opponga alla forma del governo democratico. In
questo stato vivendo uniti al vostro divin Salvatore, potete concepire
una giusta fiducia dell'eterna salute, potete operare la felicità
temporale di voi stessi, e dei vostri simili, e procurare la gloria
della repubblica e delle autorità constituite.... Sì, miei cari
fratelli, siate buoni cristiani, e sarete ottimi democratici».

Queste parole con tanta soavità dette da un uomo così eminente per
dignità, e così venerato per la santità dei costumi, calmavano gli
spiriti, raddolcivano i cuori, e preparavano radici al nuovo stato.

Ordinata la Cisalpina, restava che le potenze amiche alla Francia la
riconoscessero in solenne modo, come potentato Europeo. Vi si adoperava
Buonaparte cupidamente, recando a gloria propria che non solo vivesse la
creazione sua, ma ancora assumesse la condizione di vero stato. In
questa bisogna il mezzo più facile era anche il più efficace; quest'era
che la Francia riconoscesse quella sua figliuola primogenita, come la
chiamavano.

A questo fine mandava il direttorio Cisalpino per suo ambasciadore a
Parigi un Visconti, che stato prima uno dell'amministrazione generale di
Lombardia, ed amato da Buonaparte, ma stimato da lui troppo vivo nelle
opinioni dei tempi, non era stato eletto fra i quinqueviri, nè fra i
magistrati subalterni; pure pareva, che in grado privato più non potesse
vivere.

Fu veduto a Parigi molto volentieri il Visconti, ed in pubblica udienza,
presenti tutti i ministri di Francia, e gli ambasciadori delle potenze
amiche, il dì venzette agosto, solennemente udito. Parlava
magnificamente dei benefizj della repubblica Francese, della gratitudine
della Cisalpina; esprimeva, unico, e primo desiderio dei Cisalpini
essere il farsi degni della illustre nazione Francese; di loro non
potere aver ella amici nè più affezionati, nè più fedeli; comune avere
le due repubbliche la vita, comuni gl'interessi, comune ancora dover
avere la felicità, nè senza i Francesi volere, o poter essere i
Cisalpini felici; le vittorie del trionfator Buonaparte già aver
procurato pace, e quiete alla Cisalpina; desiderare, che la Francia
ancor essa quella pace si godesse, e quella felicità gustasse, che le
sue vittorie, e la sublime di lei constituzione le promettevano. Queste
cose scritte in Francese, poi tradotte in pessimo Italiano nei giornali
dei tempi, diceva Visconti. A cui magnificamente, ed anche tumidamente,
secondo i tempi, rispondeva il presidente del direttorio, piacere alla
repubblica Francese la creazione, e l'amicizia della Cisalpina; non
dubitasse, che viverebbe libera e felice lungo tempo. Poi parlava di
serpenti, che mordevano Buonaparte, quindi di maschere portate prima,
poi deposte dai nemici delle due repubbliche. Sapere il direttorio, che
quest'uomini velenosi, e perfidi volevano distruggere la libertà sulla
terra; ma la Francia esser sana e forte, e fortificarsi ogni giorno più
per una corona intorno di popoli liberi, e governati da leggi consimili.
Appresso parlava il presidente di moderazione e di temperanza, non di
quelle degli animi vili, e timorosi, ma di quelle degli animi ben
composti, e forti. «No, prorompeva, immortali guerrieri, non fia, che
l'opera vostra accompagnata da tanti miracoli, e da tanta gloria, non
lasci un segno durevole in Italia nella conservazione di uno stato
libero, e di un alleato fedele della vostra patria. No, popoli della
Cisalpina, voi non avrete gustato i primi frutti della vostra
indipendenza per tornar a vivere in servitù. Il destino vostro non
girerà a modo di coloro, che con male parole, e con discorsi bugiardi
insidiano alla libertà. Il serpe frodolento romperà i denti sulla lima,
nè il pigmeo distruggerà l'opera del gigante. In Italia sono gli
eserciti vincitori, sonvi i forti generali, evvi il trionfator
Buonaparte. Il direttorio amico alla Cisalpina vuol fondare con ogni suo
sforzo, a malgrado delle congiure e delle calunnie, la libertà di lei;
stessero pur sicuri i Cisalpini, e confidassero nella grandezza e nella
lealtà della nazione Francese, nel coraggio e nel valore dei suoi
soldati, nella rettitudine e nella costanza del direttorio: niuno più
acceso, niuno più ardente desiderio avere il direttorio di questo, che i
Cisalpini vivessero felici, e liberi». Questi detti minacciosi toccavano
l'Austria, che nei negoziati di pace, che allora pendevano, veduto che
Buonaparte aveva ritratto l'esercito, ed avendo lei stessa con nuove
leve ricomposto le sue genti, stava sul tirato, e metteva in mezzo
condizioni, che parevano esorbitanti, massimamente quella di volersi
ricuperar Mantova.

Un parlare tanto risoluto sbigottiva le potenze minori, che, o già serve
del tutto della repubblica di Francia, o da lei interamente dipendenti,
non avevano altra elezione che quella di obbedire. Per la qual cosa non
esitavano il re di Spagna, quei di Napoli e di Sardegna, il gran duca di
Toscana, la repubblica Ligure, ed il duca di Parma a mandar
ambasciatori, o ministri, o simili altri agenti a Milano, acciocchè
tenessero bene edificato, e bene inclinato quel nuovo stato tanto
prediletto di Buonaparte. In questo ancora ponevano l'animo allo
investigare in mezzo a tante gelosìe ed a tanti timori, quello, che
succedesse a Milano in pro od in pregiudizio degli stati loro; perchè a
Milano si volgevano allora le sorti di tutti gli stati d'Italia. Perciò
i patriotti gridavano, che questi ministri erano spie per rapportare,
stromenti per subornare. Gli laceravano con gli scritti, gli
oltraggiavano con le parole, talvolta ancora coi fatti gli
maltrattavano; esorbitanze insopportabili. Principalmente i fuorusciti
delle diverse parti d'Italia, raccolti in gran numero in Milano, non si
potevano tenere. Buonaparte se ne sdegnava, e dava loro spesso sulla
voce, e talvolta sulle mani, ma essi ripullulavano, e straboccavano più
molesti da un altro lato, per forma che non vi era requie con loro.

Introdotti al direttorio Cisalpino oravano i ministri esteri con parole
di pace e d'amicizia, a cui secondo il solito, ed anche meno del solito
credeva nè chi le diceva nè chi le udiva: così con questi inorpellamenti
s'ingannavano a vicenda, o piuttosto non s'ingannavano, perchè gli uni e
gli altri ottimamente sapevano, che cosa ci fosse sotto.

Esitava il papa al mandare un ministro, perchè gli pareva, che i
Cisalpini avessero posta la falce nella messe religiosa. Ma dettesi
certe parole da Buonaparte, e fattogli un motivo addosso dai Cisalpini,
che armatamente si erano impadroniti della fortezza di San Leo, e
minacciavano di andar più avanti con l'armi pericolose, e coi manifesti
più pericolosi ancora, si piegava ancor egli. L'Austria, riputando che
fosse dignità l'indugiare, non s'inclinava a mandar un ambasciatore a
Milano, pretendendo, ed allegando ciò che era vero, che la Cisalpina,
anche come già si trovava constituita legalmente in repubblica ordinata,
non era stato franco, e indipendente, perchè e le sue fortezze erano in
mano dei Francesi, ed i comandanti Francesi pubblicavano di propria
autorità in tutta la Cisalpina, e nella sede stessa di Milano ordini, e
manifesti, ed anzi i magistrati nissun ordine e manifesto pubblicavano,
se non dopo che fossero veduti ed appruovati dai comandanti Francesi.

Accettati i ministri delle potenze estere, aveva il direttorio Cisalpino
mandato i suoi agenti politici a sedere presso le potenze medesime, e
coi medesimi fini di onorare con le parole, e di spiare coi fatti.
Vedevano Torino, Napoli, Roma, Firenze, Genova, Parma i legati
Cisalpini. Bene pe' suoi fini aveva scelto gli uomini suoi la Cisalpina,
perchè erano tutti, o la maggior parte, giovani di spiriti vivi, ed
accesi nelle opinioni che correvano, ma pure, se non prudenti, almeno
astuti, e senza intermissione operativi. L'aggiunta di tante nuove
provincie al centro Cisalpino aveva dato nuova forza al disegno
dell'unione Italica, ed i ministri Cisalpini fomentavano questo disegno
medesimo con ogni arte negli stati Italiani, presso cui risiedevano.
Solo Marescalchi, di famiglia principalissima di Bologna, che era stato
mandato ambasciadore a Vienna, non faceva frutto, perchè nè l'imperatore
l'aveva voluto riconoscere nella sua qualità pubblica, nè era d'animo
volto al propagare; perchè gli piaceva una libertà placida e molle, non
una libertà inquieta e sdegnosa, ed anche, quantunque fosse d'ingegno
non molto acuto, sapeva misurare le cose, non con la immaginazione, ma
con la ragione. Serviva piuttosto per evitar il non servire, che per
servire, uomo da esser tirato, non da tirare altrui.

Soprastava ad arrivare il ministro di Francia a Milano, non perchè non
fosse il direttorio Francese amico, ma perchè l'inviato doveva arrivarvi
con molta materia apprestata, come sarem per narrare in appresso.

Chiamava intanto Buonaparte, oramai vicino ad aver compito con gli
ordinamenti politici quell'opera, che con le armi aveva fondato, i
legislatori Cisalpini, centosessanta pel consiglio grande, ottanta per
quello degli anziani. Onorati nomi vi risplendevano per sapere, per
antichità, per ricchezze, per amore di libertà. Eranvi un Quadrio, un
Giovio, un Melzi, un Birago, un Cicognara, un Compagnoni, un Savoldi, un
Cagnoli, un Monga, un Venturi, un Lamberti, un Polfranceschi, un
Martinengo, un Fenaroli, un Lecchi, un Lattanzi, un Colonia Ebreo, un
Arese, un Reina, un Beccaria, un Somaglia, un Bossi, un Castiglione, un
Tassoni, un Cavedoni, un Aldini, un Guglielmini, un Aldrovandi, un
Mascheroni, un Mangili, un Bellisomi, un Malaspina, un Alpruni, un
Fontana, uno Scarpa, tutti tre professori molto celebrati di Pavia, un
Castelbarco, un Pallavicini.

A tutti questi aggiungeva Francesco Gianni, giovane di singolare spirito
poetico dotato, e cantor suo favoritissimo. Era il poeta nato in Roma;
ma la Cisalpina, considerato, quest'esse furono le parole della legge,
che il cittadino Francesco Gianni aveva principalmente applicato i
poetici suoi talenti a celebrare il genio della libertà Italiana, ed
encomiare l'invitta armata Francese, con che nelle attuali circostanze
si veniva a vieppiù promuovere lo spirito pubblico, gli dava con solenne
ed apposita legge la naturalità.

I consigli adunati ardentemente procedendo, si accostavano alle opinioni
dei democrati più vivi, il che, dall'un de' lati dispiaceva a Buonaparte
a cagione della natura sua inclinata allo stringere, dall'altro gli
piaceva per dar timore all'Austria, che pareva allora voler prendere
novelli spiriti.

Ordinata al modo che abbiam narrato la Cisalpina, il capitano vincitore
scriveva le seguenti parole per ultimo vale a' suoi popoli, «Il dì
ventuno novembre fia pienamente in atto la vostra constituzione; e
saranno altresì organizzati il vostro direttorio, il corpo legislativo,
il tribunale di cassazione, e le altre amministrazioni subalterne. Voi
siete fra tutti i popoli il primo, che senza fazioni, senza rivoluzioni,
senza stragi libero divenga. Noi vi diemmo la libertà; voi sappiate
conservarla. Voi siete, trattone solo la Francia, la più popolata, la
più ricca repubblica; vi chiama il destin vostro a gran cose in Europa:
secondate le vostre sorti con far leggi savie e moderate, con eseguirle
con forza e con vigore; propagate le dottrine, rispettate la religione.
Riempite i vostri battaglioni, non già di vagabondi, ma sì di cittadini
nodriti nei principj della repubblica, ed amatori della sua prosperità.
Imbevetevi, che ancor ne avete bisogno, del sentimento della vostra
forza, e della dignità, che ad uomo libero si appartiene. Divisi fra di
voi, domi per tanti anni da un'importuna tirannide, voi non avreste mai
potuto da voi stessi conquistare la libertà, ma fra pochi anni potrete
anche soli difenderla contro ogni nemico qual ch'egli sia; proteggeravvi
intanto contro gli assalti dei vostri vicini la gran nazione; col nostro
sarà lo stato vostro congiunto. Se il popolo Romano avesse usato la sua
forza, come la sua il Francese, ancora sul Campidoglio si anniderebbero
le Romane aquile, nè diciotto secoli di schiavitù e di tirannia
avrebbero fatte vili e disonorate le umane generazioni. Per consolidare
la libertà vostra, e mosso unicamente dal desiderio della vostra
felicità, io feci quello, che altri han fatto per ambizione, e per la
sfrenata voglia del comandare. Io feci la elezione di tutti i
magistrati, e sonmi messo a pericolo di dimenticare l'uomo probo con
posporlo all'ambizioso; ma peggio sarebbe stato, se aveste fatto voi
stessi le elezioni, perchè gli ordini vostri non ancora erano compiti.
Fra pochi giorni vi lascio. Tornerommene fra di voi, quando un ordine
del mio governo, od i pericoli vostri mi richiameranno. Ma qualunque sia
il luogo, a cui siano ora per chiamarmi i comandamenti della mia patria,
questo vi potete promettere di me, che sono, e sempre sarommi ardente
amatore della felicità, e della gloria della vostra repubblica».

Queste dolci parole del capitano invitto molto riscaldavano gli animi.
Parevano veramente altri tempi, parevano altri destini. Quest'erano le
operazioni palesi di Buonaparte: altre di uguale, anzi di maggiore
importanza se ne stava macchinando in segreto. Erano a quei tempi al
mondo quattro cose, che a tutte le altre sovrastavano, la gloria molto
risplendente di Buonaparte, il timore, che avevano i re, che quella
repubblica Francese non gli conducesse tutti a ruina, la repubblica
Francese stessa fondata in una nazione, che per la natura sua non può
vivere in repubblica, e finalmente una casa di Borbone, esule sì, ma con
molte radici in Francia, fatte ancor più tenaci, e più profonde per le
enormità dell'insolita repubblica. Si desiderava pertanto e dentro della
Francia da non pochi uomini temperati, e fuori da tutte le potenze, che
la repubblica si spegnesse, ed il consueto reggimento, per quanto
gl'interessi nuovi il permettessero, col mezzo dei Borboni si
ristorasse. Nè essendosi questo fine potuto conseguire coll'armi civili
delle Vendea, nè coll'armi esterne di tutta l'Europa, perchè la nazione
Francese, che forte ed animosa è, non aveva voluto lasciarsi sforzare,
si pensava, che i maneggi segreti, le promesse, le corruttele, e le
adulazioni potessero avere maggior efficacia. A questo fine, e con
questi mezzi si era operato che le nuove elezioni ai consigli
legislativi cadessero in uomini, che amassero meglio la monarchìa dei
Borboni, che la repubblica, ed in ciò si era fatto non poco effetto.
Siccome poi a tutti i moti è necessario un capo di chiaro nome, così
avevano al consiglio dei giovani eletto il generale Pichegru, capitano
rinomato per le sue vittorie in Alemagna ed in Olanda. Con lui
concorrevano molti altri personaggi famosi o per armi o per dottrina, o
per segnalati fatti nelle rivoluzioni politiche di Francia. Nel
direttorio stesso Barthelemi favoriva il disegno per natura e per
opinione, ed i desiderj suoi fino ai Borboni si estendevano; che
certamente aveva dato questi segni di se nella sua ambascerìa in
Isvizzera. Il favoriva, siccome pare, anche Carnot, o che volesse la
monarchìa dei Borboni, il che è incerto, o che solamente disegnasse,
come uomo di acutissimo pensiero, ridurre, spenti gli uomini immoderati,
quello stato di repubblica scorretta e tumultuaria a forma più stretta e
più ordinata. Seppesi questo maneggio dai tre quinqueviri, che non vi
erano mescolati, e si misero all'ordine per isturbarlo, perchè amavano
la repubblica, e temevano la monarchìa. È quivi per altro debito nostro
riferire, che a questo tempo alcune pratiche segrete si erano introdotte
tra Barras, uno dei tre, ed alcuni agenti di Luigi decimottavo, per le
quali il quinqueviro aveva dato speranza, e s'era anche obbligato a
favorire la rinstaurazione dei Borboni sotto condizione di dimenticanza
del passato, e promessa di premio in denaro; ma con la medesima
sincerità procedendo, dobbiamo notare, che sebbene sia vero, che queste
pratiche siano esistite, Barras sdegnosamente, e con termini molto
espressivi negò d'aver voluto procurare la mutazione del governo allora
sussistente, ed asseverò, avere prestato orecchio agli agenti dei
Borboni col solo fine di conoscere, e sventar le loro trame: vogliono
anzi alcuni, che gli volesse condurre in luogo dove potessero essere
arrestati. Pubblicò di più, aver ciò fatto con saputa e consentimento
espresso de' suoi colleghi del direttorio, ai quali a questo fine aveva
comunicato il negozio. Dà verisimile colore a quest'ultima allegazione
l'averla lui pubblicata quando gli sarebbe stato utile dire il
contrario, se fosse stato vero, ed il citare, per pruova della verità
del fatto, il testimonio dei ministri di quel tempo, de' suoi colleghi
del direttorio, ed anzi i registri segreti di questo magistrato supremo
della repubblica, in cui, siccome affermò, vi era un decreto che
l'autorizzava a condurre queste pratiche. Comunque ciò sia, era allora
l'esercito d'Italia in bocca di tutti, e quanto da lui veniva era
ricevuto in Francia con grandissimo o amore o terrore, secondo le
opinioni e le passioni, per la qual cosa coloro, che contrastavano a
questo proposito, facevano avviso, che le mosse contrarie dovessero aver
principio dall'esercito Italico. A questo dava favore Buonaparte per la
sua emolazione verso Pichegru, prevedendo nell'esaltazione del vincitore
dell'Olanda la depressione del vincitore dell'Italia. Per tutte queste
ragioni uscivano dalle diverse schiere dell'Italico minacce fierissime
contro i nemici della libertà, come gli chiamavano, contro gli amatori
del nome reale, contro i minacciatori della constituzione. Parlavano del
voler marciare in Francia con le armi vincitrici per castigare i
ribelli, descrivevano con patetiche parole le orribili congiure ordite
nella patria loro contro la libertà, mentre essi col sangue, e con
disagi innumerevoli la libertà, e la patria difendevano. Non
isperassero, minacciavano, che il sangue sparso, che le acquistate
vittorie, che la conseguita gloria fossero indarno; quelle mani stesse,
che avevano vinto l'Austria, vincerebbero facilmente, e farebbero tornar
in nulla quei branchi di faziosi. Al solo mostrarsi degl'Italici soldati
oltre l'Alpi, presi di spavento si disperderebbero quei vili sommovitori
di congiure. Non dubitasse punto il governo, che l'esercito Italico
tanto amasse la libertà, quanto la gloria, e che la prima con la
medesima costanza, col medesimo valore difendesse, coi quali aveva
acquistato la seconda: verrebbero, vedrebbero, ed anche senza battaglie
vincerebbero.

Da questi conforti, e da questo appoggio fatto sicuro il direttorio,
veniva a quelle risoluzioni, che resero tanto famoso il dì diciotto
fruttidoro, anno quinto della repubblica, o il dì quattro settembre del
novantasette: per esse si carceravano, ed in istrane e pestilenziali
regioni si mandavano Barthelemi, Pichegru, e gli altri capi della
congiura. Alcuni, e fra questi Carnot, fuggiti alla diligenza dei
cercatori, trovarono in forestiere terre scampo contro chi gli chiamava
a prigione ed a morte. Questo fu il moto di fruttidoro, pel quale
affortificatosi il direttorio coll'esclusione dei dissidenti, e
coll'unione dei consenzienti, e fattosi padrone dei consigli, recava in
sua mano la somma delle cose, e pareva, che vieppiù avesse confermato la
repubblica.

Tornato vano questo tentativo, i confederati, massimamente l'Austria,
che si trovava più vicina all'incendio, e che, essendo alle strette con
Buonaparte, aveva meglio conosciuto la sua natura, si gettarono ad un
altro cammino per arrivare al fine della distruzione della formidabile
repubblica. Si negoziava a questo tempo la pace coll'Austria; gli agenti
Austriaci vennero dicendo a Buonaparte, guardasse le ruine d'Europa, e
della sua patria stessa; una repubblica fondata solo con le mannaje,
conservata solo con le bajonette, sopportatrice dei malvagi,
perseguitatrice dei buoni; non isperasse di fuggir egli stesso la
repubblicana invidia; più illustri erano i fatti suoi, più magnifici i
benefizj verso la patria, e più inevitabile credesse l'atroce fine che
l'aspettava. Considerasse, che sono inesorabili le repubblicane
emolazioni, e che sempre la gratitudine delle repubbliche è
l'ingratitudine. Se i più chiari cittadini erano stati all'estrema fine
condotti in Francia, solo perchè chiari erano, che sarebbe del più
chiaro fra tutti? Ricordassesi le recenti trame ordite contro di lui, le
proprie querele, ed il livore del direttorio già vicino a prorompere,
quand'era ancora l'opera sua necessaria in guerra: che sarebbe in pace?
Forse era nato egli e fatto per essere stromento di faziosi, e
mentecatti? Forse a servir ad avvocati, e notaruzzi ambiziosi? Con le
grida, e coi patiboli s'hanno a governar gli stati? Guardassesi intorno,
entrasse in se, si paragonasse ad altri, e vedrebbe, che siccome era
unica la sua gloria al mondo, così unico doveva essere il fine, che a se
doveva proporre, che già dalle volgari vie militari si era discostato
nelle faccende di guerra, e che debito gli era di discostarsi dalle
volgari vie anche nelle faccende civili: a ciò chiamarlo, lacera e rotta
tutta l'Europa; a ciò medesimo chiamarlo la misera umanità ingannata
dalle lusingherìe, straziata dai delitti: vedeva egli certamente, ed
anche più volte aveva accennato, essere la repubblica un governo
impossibile in Francia. A che dunque dubitare, a che indugiare? l'Europa
infelice, la Francia infelicissima domandare da lui altre sorti,
domandare da lui la rinstaurazione dell'antica monarchìa dei Borboni,
domandare la rintegrazione dei diritti Europei: assai avere spaziato la
forza, assai la usurpazione, assai l'anarchìa: domare questi mostri
esser suo destino: al solo segnale dei Borboni, quando l'opportuno
instante fosse venuto, seguiterebbonlo in Francia tutti i buoni,
seguiterebbonlo tutti gli sdegnati, seguiterebbonlo tutti gl'infelici
condotti all'ultimo caso dalla presente tirannide. Favorirebbelo
l'Europa tutta, tirata da sì grande impresa, mossa da sì bella speranza
dopo tanto conquasso. Seconderebbonlo i principi, l'Austria la prima, e
la Russia tanto attiva fomentatrice dei Borboni. Parlare di ricompense a
chi già aveva acquistato maggior gloria, che altr'uomo avesse acquistato
mai, e che solo con un gran civile fatto poteva la propria gloria
ampliare, essere superflua, e fors'anche offenditrice cosa: pure o che
in grado privato la venerazione, o che in grado pubblico l'autorità
desiderasse, ciò gli sarebbe, e più ampiamente, che non desiderasse,
conceduto. Desse pertanto opera ad impadronirsi della somma delle cose
in Francia; che a ciò l'ajuterebbero i potentati, solo che promettesse
di fare la gran rimessa all'antico e legittimo signore. Muovessesi
adunque Buonaparte unico ad opera unica; rispondesse col fatto al
destinato dalla provvidenza, posciachè non senza intervento divino tante
volte avevano suonato le armi sue vincitrici.

Queste esortazioni muovevano quell'animo ambizioso. Ma da Borboni a
repubblica ei non faceva divario, gli uni e l'altra aveva ugualmente in
dispregio, ed anche la felicità, o le disgrazie umane nol toccavano.
Bensì, siccome quegli che sagacissimo era, e di prontissimo intelletto,
avvisava in un subito, che quello, che gli si offeriva, poteva aprirgli
la strada all'altissime sue cupidità. Si mostrava pertanto disposto a
fare quanto si richiedeva da lui, proponendosi nell'animo, e questo fu
il più solenne inganno, che mai sia stato fra gli uomini, di favorirsi
del consentimento e cooperazione dei principi, per arrivare alla potestà
suprema in Francia; non già per dispogliarsene in favor di chicchessia,
ma per serbarla ed anzi vieppiù consolidarla in se medesimo, ed
ampliarla.

Vogliono alcuni, che Barras quinqueviro avesse l'animo volto a favor dei
Borboni già insin da quando aveva procurato la elezione di Buonaparte al
governo supremo dell'esercito Italico, e che a questo fine appunto
l'abbia procurata, argomentando, che il giovane di Corsica, in cui egli
aveva scoperto mente atta a qualunque più ardua impresa, e natura nemica
ai reggimenti popolari, il dovesse secondare nel mandar ad effetto il
suo intendimento. Danno corpo a questa opinione le pubblicazioni fatte
dagli agenti dei Borboni, la contraddicono quelle fatte da Barras: le
une e le altre noi abbiamo rapportate, affinchè chi ci legge, possa
dalle medesime prender conghiettura della verità in cose tanto
avviluppate quanto importanti.

Dato in tal modo intenzione ai confederati, ed accordatosi con loro del
ristaurare in Francia l'antico governo dei Borboni, non formidabile ai
principi per essere conforme ai loro proprj, cominciava Buonaparte a
fare qualche dimostrazione, che della sua sincerità potesse far
testimonianza. Avea egli fatto arrestare contro ogni dritto delle genti
in Trieste, e condurre gelosissimamente custodito nel castello di Milano
il conte d'Entraigues, agente molto fidato di Luigi decimottavo.
Parlavano a quei tempi tutti i giornali della carcerazione del conte, e
ne favellavano come di cosa, che sommamente importasse alla salute della
repubblica. Gli trovavano, siccome fu pubblicato per opera di
Buonaparte, scritti, che discoprivano le macchinazioni di Pichegru, e
degli altri amatori del nome reale. Inoltre si facevano constare per un
rigoroso esame dato al conte, sebbene egli il verbale costantemente
sempre abbia negato, molto maggiori cose in pregiudizio della
repubblica, ed in pro dei Borboni, che gli scritti non palesavano. Tal
era il rigore di quell'età, che, se non ci fosse stato di mezzo qualche
grave motivo, avrebbe tosto Buonaparte dato a giudicare ad un consiglio
militare, o mandato il conte in Francia, dove sarebbe stato o sottoposto
all'ultimo supplizio, o carcerato per sempre. Ma quando ognuno temeva di
veder il conte giunto all'estrema fine, diede ammirazione agli uomini
l'udire, che il generalissimo aveva comandato a Berthier, che il facesse
comodamente alloggiare nel castello, e che la moglie il potesse
visitare. Gli comandava ancora, che se non trovasse stanza comoda nel
castello, il lasciasse sotto buona guardia in città, e gli rendesse
tutti gli scritti, salvo quelli, che toccavano gli affari politici:
questi erano le congiure di Pichegru. La maraviglia più si cambiava in
istupore per coloro, che non conoscevano l'intrinseco del fatto, e le
cagioni, quando si seppe, che il conte si era fuggito dal castello, e
più ancora, quando portò la fama, ch'ei fosse già arrivato con felice
viaggio nelle terre dell'imperatore Paolo di Russia, succeduto alla sua
madre Caterina. La verità del fatto fu, che Buonaparte desideroso di far
chiari gli alleati della sincerità sua col fidare le cose segrete
trattate a Montebello ad uomo confidente della Russia, e di Luigi
decimottavo, aveva procurato la libertà ad Entraigues, e mandatolo in
Russia portatore delle sue promesse. Infatti a queste novelle si piegava
Paolo con divenire molto meno acerbo verso la Francia. Al tempo stesso i
negoziati di Udine e di Montebello si fecero assai più morbidi, per modo
che non tardarono ad avvicinarsi alla conclusione; conciossiachè i
principi credevano, facilitando il sentiero a Buonaparte per arrivare
alla somma potenza in Francia, abilitarlo a mandar ad effetto le cose,
che da lui si promettevano. Tutti questi disegni molto gli arridevano, e
quantunque fosse uomo di natura molto coperta, e di pensieri cupissimi,
tuttavìa si lasciava di quando in quando uscir di bocca certi motti, che
disvelavano la sua intenzione, e le fatte macchinazioni. Ed io ho udito
parecchie volte raccontare a Villetard, giovane candidissimo, che
trovandosi a passeggiare a Montebello con Buonaparte, e con Dupuis, che
poi fu morto generale in Egitto nella sommossa del Cairo, sostando
improvvisamente dal passeggiare, il generalissimo aveva loro detto: _che
direste voi s'io diventassi re di Francia?_ Al che, siccome a me
raccontava il medesimo Villetard, rispondeva Dupuis, che professava un
ardente desiderio dello stato repubblicano, che sarebbe il primo a
piantargli un coltello nel petto; il quale tratto non fu udito senza
riso da Buonaparte.

Nè questi erano i soli segni delle meditate cose. Sorgevano a Montebello
i costumi, e le abitudini regie: ivi le udienze altiere da una parte,
umili dall'altra; ivi le adulazioni smoderate, ed il silenzio
rispettoso, non interrotto che dalle interrogazioni; ivi le sorelle del
vincitore corteggiate a modo di corte, ivi i ministri dei principi
esteri, e quei della Cisalpina accolti alla reale. Certamente null'altro
mancava di re che il nome, e questo nome stesso veniva naturalmente
sulle labbra dei cortigiani, ma vi periva per amore o per timore, ma
piuttosto per timore, che per amore della repubblica. A chi era uso a
scrutare le umane vicende, appariva manifestamente, essere in Buonaparte
natura a volere, e ad usare l'imperio, nè ciò con leggi, ma sopra le
leggi, non come cittadino, ma come padrone: il fato il fece per l'età, e
l'età per lui.

Frattanto le promesse segrete, ch'egli aveva fatte, e la necessità, in
cui si trovava il direttorio di rammollire con un solenne fatto i
risentimenti nati in Francia per la terribile rivoluzione dei quattro
settembre, operavano di modo che, rimosse da ambe le parti tutte le
durezze, si veniva il giorno diciassette ottobre alla conclusione nella
villa di Campoformio, di un trattato di pace, in cui un governo nuovo
distruggeva un governo antico, ed un governo antico consentiva, e
s'arricchiva delle spoglie di un governo antico ed amico, disonoratosi
l'uno per aver rapito, poco onoratosi l'altro per aver accettato le
rapine, se però non iscusano quest'ultimo le affermazioni magnifiche del
primo dell'averlo ridotto alla necessità di accettar la pace, qualunque
ella fosse. Oltre a ciò lasciava l'Austria in libera preda della
repubblica Francese, non dirò il Piemonte, perchè forse ella se ne
teneva male soddisfatta per la stretta congiunzione di lui con la
Francia dopo la tregua di Cherasco, e la pace di Parigi, ma bensì il
papa, ed il re di Napoli, che in nessun modo l'avevano offesa, e che
anzi si trovavano condotti in dure strette, ed in gravissimo pericolo
per avere sino agli estremi seguitato la sua parte. Certamente nissuna
sicurezza stipulava l'Austria nel trattato nè pel papa, nè per Napoli.
Fu il trattato di Campoformio principio di quelle brutte e crudeli
stipulazioni, che desolarono poi per circa vent'anni la miseranda Europa
con l'esempio di sommuovere prima i popoli, poi di dargli in preda ad
insolite signorìe.

Fermarono fra di loro l'Austria e Buonaparte, che la repubblica Francese
si avesse i Paesi Bassi, che l'imperatore consentisse, che le isole
Venete dell'Arcipelago, e dell'Ionio, e così ancora tutte le possessioni
della Veneta repubblica in Albanìa, cadessero in potestà della Francia;
che la repubblica Francese consentisse, che l'imperatore possedesse con
piena potestà la città di Venezia, l'Istria, la Dalmazia, le isole
Venete dell'Adriatico, le bocche di Cattaro, e tutti i paesi situati fra
i suoi stati ereditarj, ed il mezzo del lago di Garda, poi la sinistra
sponda dell'Adige insino a Porto-Legnago, e finalmente la sinistra
sponda del Po; che la repubblica Cisalpina comprendesse la Lombardia
Austriaca, il Bergamasco, il Bresciano, il Cremasco, la città e fortezza
di Mantova, Peschiera, e tutta la parte degli stati Veneti, che è posta
a ponente e ad ostro dei confini sovra descritti; che si desse nella
Brisgovia un conveniente ricompenso al duca di Modena; che finalmente i
plenipotenziarj di Francia e d'Austria convenissero in Rastadt per
accordare gl'interessi dell'imperio d'Alemagna.

A questi articoli palesi altri furono aggiunti di non poca importanza,
pei quali l'imperatore consentiva, che la Francia acquistasse certi
territorj Germanici insino al Reno, e dalla parte sua prometteva la
Francia di adoperarsi, acciocchè l'Austria aggiungesse a' suoi dominj
una parte del circolo di Baviera; il che non si poteva effettuare se non
con pregiudizio del duca.

Fu il trattato di Campoformio pieno di rapina, ma non fu meno pieno di
scherno, ancor peggiore della rapina; conciossiachè di che sappiano
quelle parole, che la repubblica Francese consentiva, che l'imperatore
possedesse Venezia, vedranlo non senza sdegno coloro, che
considereranno, se sarebbe stato possibile ai Veneziani di non diventar
imperiali, e se la Francia avrebbe permesso, che imperiali non
diventassero, e se i generali, ed i soldati di Buonaparte abbiano, sì o
no, consegnato eglino medesimi con le proprie mani la compassionevole
Venezia nuda ed inerme, ai generali ed ai soldati dell'imperatore.
Questo essere e non voler parere, parrà a tutti, come pare a me, un
pudore molto ipocrito.

Pure questa è quella pace, di cui favellando Carlo Maurizio Talleyrand,
tutto ammirativo sclamava: _questa è una pace da Buonaparte_; il che gli
sarà da ognuno facilmente conceduto. Poi non potendo Talleyrand medesimo
capire in se stesso per l'ammirazione, per l'amicizia, pel rispetto, per
la riconoscenza, come diceva, verso Buonaparte, e se qualche altra più
efficace cosa possono significare le più ammirative parole, scriveva:
_forse avremo qualche improntitudine d'Italiani, ma è tuttuno_; brutto,
incivile, e crudele scherno! Certamente coloro, cui Buonaparte tradiva,
e Talleyrand scherniva, erano, i più, uomini ricchi di nome, di
sostanze, e di virtù, i quali cedendo agli stimoli, e credendo alle
promesse degli agenti di Francia, s'erano in tal condizione posti, che
nella patria loro spenta non potevano più dimorare senza pericolo, e nel
duro esilio trovavano gl'insulti di chi era cagione del loro infortunio.
Parlare poi con tanta leggerezza di un caso di tanto momento, quale si
era quello della distruzione di uno stato così antico, così principale,
ed a cui l'Europa era obbligata di gran parte della sua civiltà, e della
sua preservazione dalla barbarie Ottomana, qual era veramente quel di
Venezia, dimostra una totale indifferenza verso il bello ed il brutto,
il buono ed il cattivo, il decente e l'indecente.

Fatto il trattato di Campoformio, ed ordinata a suo modo la Cisalpina,
se ne partiva Buonaparte dall'Italia per andare a Rastadt. Quale, e
quanto da quella diversa la lasciasse, che nel suo primo ingresso
l'aveva trovata, facilmente concepirà colui, che nella mente andrà
riandando i compassionevoli casi nei precedenti libri da noi raccontati.
Le difese dell'Alpi prostrate; un re di Sardegna, prima libero, ora
servo; una repubblica di Genova, prima independente per istato, ricca
per commercio, ora disfatto, ed in licenza convertito l'antichissimo
governo, fatta provincia, e sensale di Francia; un duca di Parma
ingannato dalle speranze di Spagna, e taglieggiato da agenti
oscurissimi: un duca di Modena, prima cacciato, poi rubato; un papa
schernito, e spogliato; un regno di Napoli poco sicuro, e per poca
sicurezza crudo; un'antichissima repubblica di Venezia, già lume del
mondo, e gran parte della civiltà moderna, condotta all'ultima fine,
prima dagl'inganni, poi dalla forza; il mansueto e generoso governo di
Firmian cambiato in un governo soldatesco, servo di soldati forestieri,
tributario di governo forestiero, e là, dove una volta addottrinavano le
genti con dolci e sublimi precetti filosofici i Beccaria, ed i Verri,
farla da maestri i Beauvinais, ed i Prelli. A questo le opere di Tiziano
e di Raffaello rapite; i nobili abituri fatti stanze deformi di soldati
strani; una lingua bellissima contaminata con un gergo schifoso; tutti
gl'ingegni volti all'adulazione, le ambizioni svegliate, le virtù
schernite, i vizi lodati, e per arrota, il che fu il pessimo dei mali,
uomini virtuosi perdenti la buona fama per essersi mescolati, o per
forza o per un generoso dedicarsi alle patrie loro, nelle opere malvage
dei tempi. In tanto male nissun lume di bene; perchè nè quei governi
potevano durare, nè a quali governi avessero a dar luogo si vedeva,
perchè i fondamenti privati erano corrotti, i fondamenti pubblici
forestieri, e se fosse mancata o la mano Francese, o la mano Tedesca,
nissuno poteva congetturare, che cosa fosse per sorgere, di modo che non
si scorgeva, se la independenza non fosse per diventare condizione
peggiore della servitù. A tal era condotta l'Italia, che lo stare per se
senza anarchìa, lo stare coi forestieri senza servitù non poteva. Così
corrotte le speranze, e cambiati i tempi, erano succeduti ai benefizj di
Giuseppe, di Leopoldo, di Beccaria, e di Filangieri una rapina
incredibile, una tirannide soldatesca, un sovvertimento confuso, un
dolore acerbissimo di vedere, forse per sempre, allontanato quel bene,
che essi avevano tanto vicino, e tanto soave alle menti nostre
rappresentato. In somma fu la bella Italia contaminata, e peggio, che
chi le faceva le membra rotte, e sanguinose, le lacerava anche la fama.
In somma la giustizia e l'innocenza non son più buone ad altro, in
questo pazzo ed ingannatore mondo, che a farsi soperchiare dai più
potenti, e chi non ha montagne di cannoni, di sciabole, e di soldati,
s'aspetti ad essere oppresso, rubato, e calunniato. Con le sue belle
parole sepolcro imbianchito è la vecchia Europa.

Restava, che le stipulazioni di Campoformio circa Venezia si recassero
ad effetto. Ma prima di raccontare la gran consegna fatta di quella
nobil sede dai repubblicani di Francia ad un principe Alemanno, sarà
bene andar rammemorando, quali accidenti, quali umori, quali disegni
sorgessero nelle varie parti dell'antico stato Veneto, e nella metropoli
stessa, innanzichè i patti di Campoformio si pubblicassero, e dappoichè,
spento l'antico governo aristocratico, vi si era introdotto il nuovo, al
quale non so qual nome dare, se non quello di tirannico e di servo. Non
così tosto furono instituiti i municipali di Venezia, che divisi fra di
loro per servile imitazione anche nelle discordie, si davano alle parti,
chi seguitando i modi dei democrati Francesi più ardenti ai tempi della
rivoluzione, e chi accostandosi a pensieri più miti e più temperati.
Capi ai primi erano Giuliani e Dandolo. Sovrastavano fra i secondi per
ricchezze, e per carità patria Vidiman e Joblovitz: quelli si chiamavano
da alcuni veri patriotti, da altri giacobini; i secondi presso alcuni
avevano nome di veri amatori della libertà, presso altri aristocrati.
Giuliani e Dandolo, massimamente il primo, continuamente spingevano il
magistrato a determinazioni rigorose contro i nobili. Giuliani più
rottamente procedendo non risparmiava nemmeno i Francesi, verso i quali
non mostrava mai adulazione di sorte alcuna, mentre Dandolo andava loro
a versi, e gli accarezzava. Il buono e virtuoso Vidiman, lontano del
pari dall'adulazione verso i forestieri, che dalla persecuzione contro i
compatriotti, mirava solamente al giusto ed all'onesto. Seguitavano
queste parti i Veneziani, pochi con Giuliani e Dandolo consentendo,
molti, fra i quali i nobili, per lo minor male si accostavano a Vidiman
ed a Joblovitz. Sedevano i municipali pubblicamente nella sala del gran
consiglio, dove le discussioni, e le contese erano grandi tra l'una
parte e l'altra, e trascorrevano qualche volta a manifesta contenzione.
Così Venezia anche posta al giogo forestiero parteggiava; tutti però in
questo consentivano, ch'ella intiera si conservasse. A questo fine si
rendeva necessario, che le provincie di terraferma, e quelle
dell'oltremare non si separassero dall'antica madre; e perciò, come
prima i municipali ebbero preso il magistrato, spedivano delegati, e
lettere a tutte le città del dominio Veneto, dando loro parte della
felice rivoluzione, come la chiamavano, sorta in Venezia, ed invitandole
ad accomunarsi, ed incorporarsi con esso lei. Ma i patriotti della
terraferma, attribuendo a Venezia cambiata le medesime mire, che si
attribuivano a Venezia antica, e chiamandola tiranna, e dominatrice
avida ed insolente, ricusavano le sue proposte. Pei maneggi loro le
città protestavano, questa di voler andar unita alla Cisalpina, quella
di voler restare da se. E stantechè Venezia aveva conservato, sebbene
nel libro aperto dell'Evangelista avesse fatto scrivere i diritti
dell'uomo, l'antico stemma del lione, gl'insulti, gli scherni, le
esecrazioni della gente matta democratica della terraferma andavano
all'infinito. Insomma una nimistà generale, piuttostochè desiderio di
unione, prevaleva in tutta la terraferma contro Venezia. Godeva
Buonaparte, godevanne i suoi agenti, perchè vedevano nella discordia
altrui la più facile esecuzione dei pensieri loro contro quelle
miserande reliquie della repubblica Veneziana; anzi quelle faville con
ogni mezzo fomentavano. Perchè poi gli odj già tanto intensi vieppiù
s'invelenissero, gli rinfiammavano non solo colle parole, ma ancora con
gli scritti. Victor generale, che aveva le sue stanze in Padova,
esortava con lettere pubbliche, e con parole molto veementi i municipali
di questa città a far atterrare le insegne di San Marco, ed a diffidarsi
dei municipali di Venezia, a cui attribuiva intenzioni molto sinistre,
accusandogli di trame aristocratiche.

I democrati, massime un Savonarola, che procedeva con più calore degli
altri, facevano quello, e più di quello, a che gli aveva esortati
Victor, tutte le immagini di San Marco col leone, avessero o no fra le
rampe i diritti dell'uomo, sdegnosamente mandando in pezzi, e con questo
si andavano persuadendo di aver acquistato la libertà. Nè a frenare un
furore tanto pazzo bastavano le risoluzioni dei municipali Veneziani, i
quali decretavano, che si cambiasse del tutto l'antico stemma della
repubblica, il leone si annullasse, e le insegne della moderna libertà
in luogo suo vi campeggiassero. Avevano queste condiscendenze l'effetto
solito di quelle, che sogliono farsi per forza, e negli estremi casi;
che pruovando nel conceditore più debolezza che volontà, non sono mai
prese a grado, e l'autorità di lui fanno andar in diminuzione. Ma appoco
appoco vieppiù crescendo il furore contro Venezia, si lacerava senza
posa il suo nome nelle gazzette Cisalpine; anzi i Padovani trascorrevano
tant'oltre, che si consigliarono di voler torre ai Veneziani l'uso delle
acque dolci dei loro territorj, cosa, che solo contro ad un nemico, e
forse nemmeno contro a chi fosse nemico in guerra, non si sarebbe usata.

Diminuiva Venezia, ad onta delle orazioni democratiche del Giuliani e
del Dandolo, di riputazione; ma ancor più di potenza, essendole occupati
o sotto spezie di sicurezza di stati, o sotto spezie di amicizia i suoi
dominj verso levante. Marciava l'Alemanno da Trieste per virtù dei patti
segreti di Leoben, e degli accordi oramai fatti, e che in formale
trattato si stipularono poscia in Campoformio, ad occupare le Venete
province dell'Istria e della Dalmazia. Ordinava sul principiar di giugno
il Terzi, generalissimo dell'Austria interiore, al generale Klenau,
occupasse nell'Istria Pirano, Umago, Cittanova, Parenzo, Ossero, e
Rovigno; al colonnello Casimiro, capitano di nome pel fatto della presa
di Trieste, presidiasse tutti i luoghi d'importanza del littorale
Istriaco, e di più delle vicine isole di Veglia, Cherso, Arbo, e Pago
s'impadronisse. Ad ambidue veniva di leggieri fatta l'occupazione,
perchè gl'Istriotti a quelle novità democratiche non si erano potuti
accomodare, ed ancorchè fossero affezionati al nome Veneziano, si
piegavano facilmente all'obbedienza Austriaca, perchè l'imperio
Francese, sotto il quale era caduta l'antica patria loro, stimavano
odioso. Parlarono con pubblici bandi i commissarj imperiali della bontà
di Francesco imperatore, dell'obbligo suo di preservar i suoi stati da
moti insoliti, del suo desiderio di allontanar dall'Istria l'inquieto
vivere dell'anarchìa. Proteggerebbe i quieti, punirebbe gli scandalosi,
manterrebbe a tutti le persone, e le proprietà sicure.

Mentre queste cose succedevano nell'Istria, sanguinosi accidenti
atterrivano la Dalmazia. Erano i popoli di questa provincia avversi per
antica consuetudine al nome Francese, e dalle nuove opinioni per
lontananza, e per poco commercio di lettere molto alieni. Erano anche
giunte a loro con veri e forti colori dipinte le espilazioni, e le ruine
d'Italia, onde all'odio antico si veniva a congiungere uno sdegno
recente. A questo si aggiungeva, che i soldati della loro nazione, che
in Verona, ed in Venezia, ed in altre piazze Venete erano stati di
presidio, si ricordavano della poca stima, anzi delle derisioni, che
verso di loro avevano usato i repubblicani troppo intemperanti nella
vittoria. Udite poi le Veneziane cose, e come e quanto i municipali di
Venezia trascorressero nelle opinioni, e nei costumi nuovi, si erano
concitati a gravissimo sdegno, dichiarando apertamente, che non
avrebbero più comportato, che s'ingerissero nelle loro faccende. Già
minacce annunziatrici di crudeli fatti sorgevano in ogni luogo contro
gli aderenti o veri o supposti dei reggimenti nuovi. I primi a muoversi
furono i villani, ed i montanari di Trauno e di Sebenico, i quali, scesi
a furia, commettevano atti di un'estrema barbarie. Quei, che fungeva le
veci di console di Francia, quantunque fosse Dalmata, era crudelmente
ucciso, e con lui tutta la sua famiglia. Le case di un Calafatti e di un
Gavagnini, deputati eletti dai municipali di Venezia ad ordinare a modo
nuovo la Dalmazia, erano saccheggiate; i parenti dei delegati
perseguitati, e parte uccisi. Nè più si guardava a nobili, o a preti, od
a soldati, che ad altri, perchè solo che fossero in voce di essere
aderenti ai Francesi, erano ammazzati. La mala usanza si propagava dal
continente nelle isole vicine, ed ogni luogo era pieno di terrore, di
ferite, di uccisioni, e di sangue. Nè poteva frenare il corso di tanta
barbarie Querini governatore, per l'antica Venezia, della provincia,
quantunque molto vi fosse amato, perchè più poteva il furore, che le
esortazioni, ed i suoi soldati, non che fossero stromenti del dominare,
s'erano fatti compagni al popolo per conculcare. Partivano da Trieste e
da Fiume alla volta di Zara quattromila soldati imperiali condotti da
Roccavina, Lusignano e Casimiro. Trattenevano i venti per qualche tempo
Roccavina, ma Casimiro con prospera navigazione arrivava a Zara sul
finire di giugno, poi sul cominciar di luglio s'accostava a lui con le
altre genti di Roccavina. Accettavano lietamente i Zaratini gli
Austriaci, parte per opinione, parte per sicurtà contro l'anarchìa.
S'impadronivano gl'imperiali dei forti, abbassavano le bandiere Venete,
inalberavano le proprie. Prometteva l'imperatore con pubblico bando
pace, e sicurtà a tutti, minacciava i turbolenti, affermava, venire per
ispegnere l'anarchìa, e per mettere in sicuro gli antichi ed
irrefragabili suoi diritti sopra la provincia. Giuravano fede
all'imperatore tutti i magistrati, e circa due mila soldati Veneti, che
si trovavano in quella fortezza per presidio. Quivi si vedeva uno
spettacolo generoso e lagrimevole; poichè allorquando si venne all'atto
del consegnarsi dai soldati il vessillo di San Marco in mano del
generale Austriaco, prorompevano in dirotto pianto: a loro rispondevano
con altrettante lagrime i circostanti. Alcuni furono visti in
quell'estremo atto baciarlo, ed abbracciarlo sospirosamente più volte; i
Panduri, fra gli altri, gente creduta barbara, davano tanti segni di
dolore e di disperazione, come trovo scritto, che i capitani Austriaci
concedevano loro di poter continuare nell'uso antico di portarsi i
Veneziani vessilli. Per tal modo, mentre uomini civili ed ammaestrati
con gentili dottrine, la patria loro non solo adducevano in forestiera
servitù, ma ancora nell'estremo suo caso con improperj più che barbari
schernivano, uomini idioti e da nissuna civile disciplina informati, la
patria stessa infelice e spenta, con dolore e con lagrime proseguivano.

Spento a Zara il governo Veneto, restava, che nella rimanente provincia
si annullasse. A questo fine partitosene per la via di terra Casimiro,
occupava Spalatro, Clissa, e Singo. Roccavina per quella di mare entrava
in Sebenico, dove era accolto con molta allegrezza, perchè la ferocia
dei villani scesi dalla montagna vi aveva più che altrove infuriato, e
ad ogni ora faceva le viste d'infuriare vieppiù. Scendeva quindi dai
monti con una mano di Ungari e di Transilvani il conte di Warstensleben,
e si univa col Roccavina. Allora gl'imperiali, fatti più forti, e
condotti da Roccavina medesimo si avviavano a farsi signori dei siti
importantissimi delle Bocche di Cattaro, stati anche ceduti da
Buonaparte a nome della Francia. S'accomodavano quietamente i Bocchesi,
non però senza dimostrazioni di vivo desiderio dell'antico governo, alle
nuove sorti. La Dalmazia tutta, e l'Albania Veneta entravano sotto il
dominio dell'imperatore, importante accessione a' suoi stati per
l'opportunità dei porti, per l'abbondanza del commercio, per l'indole
bellicosa degli abitatori, e finalmente per la perizia loro nelle
faccende di mare. Solo Perasto, Risano, e Geganowich, comuni dei
Bocchesi, facevano qualche resistenza, ma sopraffatti dalla superiorità
Austriaca cedevano, e si sottomettevano. A questo modo si andava
sfasciando appoco appoco, e con universale ruina, l'antichissimo imperio
dei Veneziani.

A novità di tanto momento, quale si era la occupazione delle provincie
del Levante, si risentivano i municipali di Venezia, e facevano instanze
presso a Buonaparte, e al direttorio per sapere che cosa volesse
significare, e domandando, che la Francia intercedesse, perchè l'antico
dominio si restituisse; il che a chi fosse contar le sue ragioni, il
lettore potrà da se stesso indovinare. Querelavasene con Buonaparte
Battaglia, imperciocchè è da sapersi, che quest'antico provveditore di
Brescia era stato chiamato con la solita superiorità da Buonaparte ai
municipali Veneziani, acciocchè appresso a lui risiedesse quale ministro
loro. Della missione di questo nobile Veneziano al generalissimo ne
facevano molti stridori i municipali Dandolo e Giuliani; ma il generale
era più forte di loro, e voleva quel che voleva. Querelavasi anche
gravemente della Dalmata rapina San Fermo mandato dai municipali, anche
per opera di Buonaparte, a sedere presso il direttorio a Parigi. Ne
ottenevano entrambi buone parole: non dubitassero, o che la Francia
sforzerebbe con le armi l'Austria a rilasciare le provincie occupate, o
procurerebbe coi trattati, che Venezia con nuove possessioni si
compensasse, ora dando speranza, che i paesi della terraferma, anche
quei d'oltre Mincio, le si restituirebbero, ed ora che le sarebbero date
in compenso le legazioni. A comprendere quale nuova spezie di lealtà
fosse questa, avrà bastato il raccontarla; conciossiachè a Montebello
già si fosse convenuto il dì ventisei di maggio coi plenipotenziari
imperiali Buonaparte di dar Venezia all'imperatore; al che aveva
consentito il direttorio il dì tre di giugno. Intanto Battaglia e San
Fermo scrivevano buone nuove, ed i municipali se le credevano, o
facevano vista di crederle, e ne dimostravano grandi allegrezze.

Era necessario, a volere che si spianasse la strada alla esecuzione dei
patti di Campoformio, già prima che fossero fermati in debita forma, che
le isole del Levante Veneto venissero in potestà dei Francesi. Per la
qual cosa Buonaparte aveva operato, che con accordo dei municipali si
facesse una spedizione di forze navali e terrestri a Corfù, isola per la
grandezza e per la fortezza molto principale in quelle spiagge; e perchè
una forza preponderante vi fosse, ed anche perchè vi erano fornimenti di
marinerìa di molta importanza, aveva, per mezzo del direttorio, dato
ordine, che al tempo medesimo da Tolone l'ammiraglio Brueys si avviasse
all'isola stessa con la sua armata. Erano a quei tempi le isole del
Levante Veneto rette con dolce e giusto freno dal nobile Vidiman,
fratello del municipale, e come egli, di vera e più che ordinaria carità
fornito verso la Veneziana patria: uomo certamente per virtù cittadina
molto singolare; umano con gli avversi, dolce con gli amici, giusto con
tutti, ritraeva il suo procedere più dell'antico, che del moderno, ed
aveva con tanta efficacia, e senza alcuno sforzo, ma solamente pel suo
buon naturale operato, che quelle immaginazioni greche tanto vivaci e
mobili, malgrado delle parole incentive che suonavano da Francia e da
Italia, fermamente si conservassero affezionate al nome Veneziano.
Quando poi i tempi già tanto stretti andavano per Venezia a cagione
della presenza dei repubblicani negli stati di terraferma, prima però
che l'antico governo fosse annullato, penuriando l'erario di denaro, nè
potendo supplire alle spese sì civili che militari delle isole,
offeriva, e dava Vidiman del suo alla repubblica, oltre tutto il suo
vasellame d'argento, otto mila ducati Veneti, del che gli rendeva il
senato pubbliche e solenni grazie. Nè questi bastando al grosso
dispendio soldava a benefizio del pubblico con privato obbligo altri
quaranta mila ducati, e con questi si andava sostentando in quei tempi
difficili lo stato delle isole. Quando poi incominciavano ad arrivare a
Corfù i romori del cambiamento succeduto a Venezia, ancorchè grandissima
molestia ne ricevesse, siccome quegli che per opinione e per
consuetudine era dedito all'antica repubblica, nondimeno pensando, che
se era perduto lo stato vecchio, gli rimaneva, se non una patria, almeno
un paese, al quale era suo debito servire, s'ingegnava con ogni sforzo
di calmare gli spiriti, per fargli perseverare nella loro fede ed
affezione verso Venezia, qualunque avesse ad essere il suo destino. Nel
che faceva grandissimo frutto a cagione dell'amore, che generalmente gli
era portato.

Finalmente per la via di Otranto gli pervenivano lettere dei municipali
di Venezia, che recavano le novelle della rivoluzione, dell'essersi
distrutta l'aristocrazìa, ed allargato il governo alla democrazìa.
Aggiungevano, nominerebbe un dì il popolo i suoi rappresentanti; ma che
intanto, per impedire la cessazione dei magistrati, si era creato nei
municipali un governo a tempo; avrebbero i municipali gli abitatori
delle isole, e dei luoghi del Levante in luogo di fratelli; manderebbero
due commissari per metter all'ordine il nuovo stato; Vidiman sarebbe il
terzo; verrebbero con una forte armata, e con sei mila soldati. Tacevano
se i soldati avessero ad essere Veneziani, o Francesi. Preparasse
adunque, esortavano, con la prudenza e destrezza sua gli animi; spiasse
bene, e raffrenasse coloro che fossero di genio aristocratico; usasse a
quiete di tutti l'opera delle persone prudenti e religiose di ogni rito;
sopratutto impedisse, che gli uomini inquieti e torbidi prorompessero in
qualche discordia o tumulto: in lui riposarsi, terminavano, con animo
tranquillo i municipali, ed intieramente rimettersi nella fermezza,
nell'avvedutezza, nella temperanza e nella esperienza sua. In sì solenne
e tanto terminativo accidente di quanto egli aveva di più caro e più
onorato su questa terra, adunava Vidiman i primari magistrati sì civili
che militari, e leggeva loro il municipale dispaccio, esortandogli alla
sopportazione ed all'obbedienza. Furonvi rammarichi ed alte querele; ma
mostrarono rassegnazione, ignari ancora a che cosa gli serbassero i
fati.

Frattanto si facevano a Venezia gli apparecchj necessari per la
spedizione di Levante. Il fondamento era da parte del direttorio di
spirar tanta confidenza ai municipali, che credessero, mandarsi le forze
Francesi per mantener quelle possessioni nella divozione di Venezia, e
per riacquistar anche, ove fosse venuto il tempo proprio, la Dalmazia:
con queste coperte intendevano Buonaparte e il direttorio al far uscire
da Venezia, col fine d'impadronirsene, quella parte dell'armata
Veneziana, che sull'ancore se ne stava nel porto. Perlocchè si
appresentava Baraguey d'Hilliers con tutti gli ufficiali Francesi da
mare, che dovevano governare l'armata, in una solenne adunata, ai
municipali, con parole meliflue protestando dell'amicizia del
direttorio, chiamando la repubblica col suo nuovo governo sorella, e
promettendo, che tutte le forze Francesi si adoprerebbero, perchè ella
fosse restituita all'antica sua grandezza. Qui lascio, che gli storici
Buonapartiani lodino a posta loro, e saria bene, che ci spiegassero,
quale offesa da questo momento in poi abbia fatto Venezia a Francia,
perchè meditasse di essere spenta, e data in preda all'imperatore. Si
destinava a governar le genti da terra il generale Gentili. Obbediva
l'armata al capitano di nave Bourdè, uomo assai perito, e non di
pensieri immoderati, e molto amato da Buonaparte. Consisteva l'armata in
due navi di fila Venete, due fregate pure Venete, e due brigantini
Francesi. Molte navi atte a trasportar soldati l'accompagnavano; furono
empiute di Francesi, la maggior parte della settuagesima nona, soldati
tanto valorosi, quanto bene disciplinati, e che modestamente portandosi
in Corfù temperarono in favor del nome Francese l'acerbità del dominio
forestiero. Volle Buonaparte, poichè si trattava di andar in Grecia, che
s'imbarcasse Arnauld, letterato di grido, il quale venuto in Italia per
veder il paese, ed esaminare quelle rivoluzioni, dopo di essersi qualche
tempo dimorato in Venezia, era divenuto vago di visitare la Grecia. In
lui aveva il generalissimo posto molta fede per avere i rapporti sulle
antichità dei paesi, sui costumi e sulle leggi dei popoli. Ancora, se
discoprisse qualche cosa di gentile e di vago, o quadro fosse, o statua,
o manoscritto, sì l'indicasse acciò se lo potesse rapire.

Sapevano i municipali a quali angustie fosse ridotto Vidiman a Corfù per
la mancanza del denaro, e credendo anche allettare i popoli, se
arrivando i primi agenti della mutata Venezia, portassero con se denaro
per dar le paghe già da tanto tempo corse, imbarcavano a governo degli
amministratori, che mandavano nelle isole, seimila zecchini.

Appariva il dì ventotto giugno nel porto dei Corfiotti l'armata
apportatrice dei soldati stranieri. Vidiman, e gl'Isolani molto si
maravigliarono al vedere insegne ed uomini Francesi, in luogo d'insegne
e d'uomini Veneziani: pareva loro, che altro suonassero le parole, ed
altro i fatti, nè sapevano intendere un caso tanto strano. Gentili
scriveva dalla nave capitana a Vidiman, essere venuto, a ciò richiesto
dai municipali di Venezia, a rinforzar le guernigioni, ad assicurare
Corfù e le altre isole del levante, a trattare con esso lui delle cose
risguardanti la sicurezza e la quiete dello stato. Il ricercava intanto,
preparasse in fortezza gli alloggiamenti pe' suoi soldati, quelle Greche
isole per la prima volta venivano in possessione di Francia.

Suonavano a festa il dì ventinove di giugno gli stromenti da guerra; i
nuovi repubblicani sbarcavano. Quegli uomini Greci si maravigliavano in
veder quegli uomini nuovi, e tanto guerrieri. Venivano i magistrati a
far riverenza agl'insoliti signori. Il vescovo Greco, (che la maggior
parte di quegl'isolani sono di questo rito), in cotal guisa parlava a
Gentili: «Francesi, voi trovate in quest'isola un popolo ignorante delle
scienze e delle arti, che illustrano le nazioni; ma non l'abbiate per
questo a vile: egli può tornare qual fu un tempo; apprendete, e ciò
dicendo sporgeva la Odissea, apprendete da questo libro, disse, in qual
conto voi dobbiate tenerlo».

Non così tosto ebbe Gentili sbarcato le sue genti, che le alloggiava
nella fortezza, e così recava in sua mano la facoltà di fare a sua
volontà qualunque cosa ei volesse. Poi non da alleato, ma da padrone
procedendo, s'impadroniva dei magazzini del pubblico, e di tutte le
artiglierìe, che erano belle, ed in numero considerabile. Meglio di
cinquecento cannoni, la maggior parte di bronzo, venti obici, petrai, e
mortaj o di bronzo o di ferro centoventuno, cinquanta migliaja di
polvere, venti casse di fucili, palle e bombe in proporzione,
ricchissima preda.

A Gentili succedeva Bourdè, che poneva le mani addosso ai magazzini di
mare, ed a sei navi di fila, e tre fregate Veneziane, due buone, il
Volcano, e la Fama, le altre in cattivo arnese. Gentili intanto i
seimila zecchini mandati da Venezia per soccorre alle cose Veneziane
nelle isole, recava in suo potere per dar le paghe a' suoi soldati, ed
agli amministratori venuti con lui.

Posto il piede, e confermato il dominio Francese nell'isola principale
di Corfù, mandavano Gentili e Bourdè forze di terra e da mare, a prender
possesso di Cefalonia e di Zante, e dell'isola più lontana di Cerigo,
che fu l'antica Citera, certo molto difforme dallo stato antico, perchè
poco altro ella è ora, che uno scoglio arido e deserto. Poi Gentili ed
Arnauld, fattisi dar liste di candidati dai primari abitanti, creavano i
municipali di Corfù, fra i quali per un'arte, che sa piuttosto di
derisione, e già l'avevano usata col doge di Venezia, nominavano
Vidiman, già spogliato di ogni altra autorità. Così con disfare ogni
vestigio di governo Veneto, con divertire ad uso dei soldati Francesi la
pecunia pubblica, con torre a Venezia quanto aveva nelle isole di
ricchezza e di forza, pretendevano gli agenti del direttorio e di
Buonaparte di conservarle quelle possessioni. A questo modo ancora si
eseguivano i comandamenti di Buonaparte, il quale scrivendo a Bourdè nel
mese di giugno, gli ordinava, si appresentasse con Baraguey d'Hilliers,
e col ministro di Francia ai municipali di Venezia, e loro dicesse, che
la conformità dei principj che a quei dì reggevano la repubblica
Francese e quella di Venezia, e la mano forte, che la prima dava alla
seconda, richiedevano, che prontamente le forze marittime di Venezia si
allestissero, perchè di concerto le due repubbliche si potessero
mantener in possessione dell'Adriatico, e dell'isole del Levante, e
tutelassero il loro comercio; e che già a questo fine egli aveva mandato
genti per assicurare alla repubblica Veneziana la possessione di Corfù.
Gli avvertisse finalmente, che quello era il tempo di mettere in pronto,
e di armare virilmente il navilio Veneziano. Queste ed altre simili cose
voleva Buonaparte, che Bourdè accompagnato da solenne apparato dicesse.
Le quali chi mi leggerà, considerando, e così ancora le stipulazioni di
Montebello del ventisei di maggio di sopra da noi accennate, verrà
facilmente a conoscere qual fraude fosse questa di gettare in quel tempo
parole di conservazione per Venezia. Ma la fraude era doppia, perchè al
momento stesso comandava a Bourdè, che con questo pretesto, e con
procurare tuttavia di vivere in buon accordo, s'impadronisse di ogni
cosa, e tirasse ai servigi di Francia i marinari, e gl'impiegati della
marinerìa Veneziana. Imponeva finalmente al medesimo Bourdè, che
mettesse in pronto tutte le navi Veneziane sì grosse che sottili, e le
incorporasse all'armata Francese, e mandasse a Tolone ogni qualunque
provvisione Veneta. Così Venezia era rapita in Venezia medesima, in
terraferma Italiana e Slava, e nelle isole sì dell'Adriatico, che
dell'Ionio e dell'Egeo.

Stabilitasi nel modo raccontato la dominazione Francese in Corfù, vi
nascevano più vive, che mai vi fossero state, le parti; perchè alcuni
fomentavano lo stato nuovo, altri si conservavano addetti al vecchio.
Capi dei primi erano i Teotochi, massimamente il vecchio, personaggio
venerabile per l'età e per le virtù, e di molto seguito nell'isola; capo
ai secondi si mostrava l'avvocato Scordilli, uomo ancor esso
risplendente per virtù e per ingegno. E siccome gli odj nelle isole sono
molto gravi, così gli aderenti di una parte non risparmiavano nissuna
parola, che fosse ingiuriosa contro la parte avversaria. Sarebbero anche
molto volentieri venuti ai fatti, se la forza Francese preponderante non
gli avesse raffrenati.

Intanto Gentili, recatasi la somma delle cose in mano, continuava,
quantunque fosse assai cagionevole della persona, a starsene a Corfù;
Bourdè se ne tornava con le sue navi a Venezia. Arnauld, visto che non
poteva eseguire il mandato di Buonaparte dell'indicar gli spogli delle
chiese, dei musei e delle librerìe pubbliche, perchè statue, quadri,
manoscritti preziosi non ve n'erano, visitati, come scriveva, i giardini
di Alcinoo, e la pietra lavandaja di Nausicae, chiamati i Corfiotti
superstiziosi, ignoranti e vili, ed i Greci ladri, perfidi ed
inospitali, eccettuando solamente i Mainotti, forse perchè sapeva che
Buonaparte gli accarezzava, scritto finalmente che la libertà aveva solo
settatori fra il popolo tiranno, cioè fra i Turchi, se ne partiva per
l'Italia per andarsene a visitare la tomba di Virgilio. Così Arnauld
giudicò i Greci nè amatori, nè degni di libertà: solo aveva per la
libertà qualche speranza nei Turchi.

Con magistrati temporanei si governavano le cose in Corfù fino alla pace
di Campoformio. Poi vi fu mandato da Buonaparte un Corbigny, che
ordinava le isole a modo di Francia, partendole in tre spartimenti, dei
quali quello di Corfù chiamava di Corcira, quello di Cefalonia, d'Itaca,
e quello di Zante, del mar Egeo. Alla presa del magistrato orava in
piazza il Teotochi, presidente eletto del magistrato distrettuale, con
qualche veemenza sulle cose nuove. L'emolo Scordilli lo chiamava vecchio
pazzo.

La presenza dei Francesi in Corfù vi partoriva due effetti molto
notabili. Il primo fu, che i Corfiotti non si ammazzavano più fra di
loro, come eran soliti fare quasi ogni giorno innanzi che i Francesi vi
arrivassero, il secondo, che i soldati Francesi, temperatamente
portandosi, si accomunavano con gl'isolani, e cambiavano in affezione
l'odio, che prima avevano contro il nome Francese. Imparavano i
Corfiotti l'industria, e le singolari arti; si facevano maritaggi, mezzo
sempre d'intimo congiungimento fra le nazioni; ed io ho veduto, ed udito
un soldato Francese, già imparata la lingua del paese, orare, non senza
facondia, in greco volgare in cospetto dei tribunali contro la sua
moglie greca, donna bellissima, che si voleva separare da lui per
divorzio: vinceva, e serbavasi con molta contentezza la donna. In tale
mansueta forma si viveva in Corfù con utile degl'isolani, finchè vi
venne Sordina, municipale di Venezia, a metter su i ritrovi politici, e
ad orare, ed a far romore in tribuna; il che accrebbe i risentimenti, e
rinvigoriva gli odj, perchè la gente savia vedeva in quei ritrovi le
consuetudini tumultuarie e sanguinose di Francia, quantunque vi
favellasse spesso, ed a buon fine, e con parole temperate un generale
Francese per nome Villelongue, uomo tanto dotto ed eloquente, quanto
gentile ed onesto.

Venezia già serva di Francia era destinata a divenir fra breve serva
d'Austria. Ma prima che raccontiamo il compimento delle macchinazioni
ordite, è per noi necessario narrare quanto antecedentemente in essa sia
accaduto. Dominava con imperio assoluto Baraguey d'Hilliers, parte da
se, parte in conformità degli ordini di Buonaparte. Alloggiava in casa
Pisani con fasto grande, e con carico gravissimo di quella famiglia; i
municipali non deliberavano, se non sentito lui; i posti principali
erano custoditi dai Francesi; i municipali, chi per forza, chi per
prudenza, chi per adulazione servivano a Baraguey. Villetard, siccome
giovane e confidente, si travagliava per ordinare il nuovo governo
democratico, ed in ciò si trovava posto in difficile condizione; perchè
gli spogli scemavano autorità alle sue parole, e pareva a tutti, come
era veramente, che cattivo principio di libertà fosse quello che si
vedeva. Ne sentiva egli dolore grandissimo, perchè ed amava la libertà,
e camminava in quelle bisogne con animo sincero. S'incominciava a dar
mano agli spogli delle opere gentili insino a tanto che arrivasse tempo
al toccare le più utili. Quanto di più bello e di più prezioso avevano
prodotto gli scarpelli, od i pennelli, o le penne greche, latine ed
italiane, era rapito dagli strani amici. Le gallerìe, le librerìe, i
tempj, i musei sì pubblici che privati diligentemente si scrutavano, e
violentemente si sfioravano. A questo modo nove chiese in Venezia, una
in Verona, parecchie in altri luoghi della terraferma restarono stampate
dei vestigj della cupidità forestiera.

Il palazzo pubblico di Venezia, massimamente in quelle stanze stesse,
dove con tanta prudenza, e per tanti secoli dei negozj attinenti alla
patria avevano deliberato i padri, e dove allora i municipali vantavano
la libertà di Venezia, e la generosità del vincitore, fu dei più
preziosi ornamenti espilato. Con pari rabbia fu la gallerìa privata dei
nobili Bevilacqua in Verona da mani violente tocca e spogliata. Le opere
di Bassano, di Paolo Veronese, di Tiziano, di Tintoretto, di Pordenone,
di Bellini, di Mantegna tanto care ai Veneziani e per bellezza propria,
e per essere di mano di artisti paesani, dai luoghi loro deposte se ne
andavano ad ornare forestieri, e lontani lidi. Mani Italiane furono
costrette dalla forza ad ajutare lo spoglio d'Italia. Molte statue e
bassi rilievi antichi, sì di marmo che di bronzo, di grandissimo pregio,
e tre vasi etruschi di egregio lavoro erano tolti dalla librerìa
pubblica di Venezia, e della gallerìa Bevilacqua. Nè i camei, opere
preziose, si risparmiavano; e fra di loro quello tanto famoso, che
rappresentava Giove Egeo. Sessantanove medaglie greche o romane, parte
in argento, parte in bronzo erano levate dai privati musei dei Muselli,
e dei Verità di Verona. Dei manoscritti con grandissimo dolore
degl'Italiani dalla sola libreria di Venezia più di duecento greci, o
latini, o italiani, o arabi, o in carta pergamena, o in carta usuale, o
in carta di seta saziavano le voglie dei repubblicani d'oltremonti.
Pregiavano principalmente i Veneziani due manoscritti arabi in carta di
seta, perchè dati in dono dal cardinal Bessarione alla repubblica, e
questi ancora piansero e desiderarono, in forestiera terra trasportati.
Sentivano la comune spogliagione le librerìe pregiatissime dei monasteri
di Venezia, di Treviso, e di San Daniele in Friuli, dai quali atti delle
mani vincitrici mancarono settantasei testi a penna preziosissimi, fra i
quali otto anteriori al secolo decimoterzo. Alle medesime espilazioni
andavano soggette le stampe tenute tanto care degli Aldi, la Magontina
nominatamente, opera del 1459, le quali con somma gelosìa si custodivano
nelle librerìe di Venezia, Treviso, Padova, Verona e San Daniele. I
carri e le barche Veneziane erano piene di Veneziane spoglie. Queste
preziosità erano state tolte dalle interiori mura dei tempj, dei musei,
e delle librerìe. Restava il più bello e più glorioso segno della
grandezza Veneziana, che sull'anteriore faccia del principal tempio di
Venezia dimostrava, quale fosse stato anticamente il valore di quella
generosa nazione. I cavalli di bronzo, opera, come si narra, di Lisippo,
dati prima in dono a Nerone da Tiridate, re d'Armenia, poi trasportati
da Costantino a Bisanzio, e conquistati finalmente pel valore dei
Veneziani congiunti ai Francesi, che ebbero in sorte altre
Costantinopolitane spoglie, e mandati a Venezia dal doge Pietro Zani,
accrescevano, involati essendo, il dolore pubblico della gente
Veneziana. Spiaceva al letterato Arnauld, che questi cavalli restassero
a Venezia: spiacevagli altresì, che i leoni conquistati dal valore del
Morosini nel Pireo, continuassero a starsene nella sede loro, segni
della Veneziana gloria. Ne gli spiacque, e ne scrisse a Buonaparte.
Cavalli, e leoni furono per suo comandamento condotti in Francia. Il che
venne fatto in cospetto dei Veneziani con tanto dolore loro, che,
instupidite le menti, parevano piuttosto attonite che dolorose. Come
queste cose Arnauld, che faceva professione di amare la libertà e
l'independenza della sua patria, suggerisse a Buonaparte, io non ne
posso restar capace, perchè a me pare, che nissuno possa sinceramente
amare la libertà e la indipendenza della propria patria, se non porta
rispetto alla libertà ed all'independenza delle patrie altrui. So, che
alcuni dicevano, e tuttavia dicono, che questi spogli si eseguivano in
virtù del trattato di Milano. Ma Buonaparte non aveva voluto ratificare
questo trattato, e perciò la Francia lo doveva aver per nullo. Che se
poi ad ogni modo si voleva aver per valido, bel modo di eseguirlo
certamente era quello di mandar ad effetto tutte le sue peggiori
condizioni contro Venezia, e di non osservar quelle che erano in suo
favore, massimamente la sua conservazione, condizione che era pure la
più principale, anzi la sostanziale del trattato, perciocchè non si
possono stipular trattati con una potenza, che si crede nulla, nè
accordare condizioni di futura esecuzione con una potenza, che si vuol
distruggere.

Non solo gli ornamenti e le ricchezze Veneziane si trasportavano, ma
quelle ancora commesse alla fede dei neutri avidamente s'involavano.
Erasi il duca di Modena, come abbiamo detto, fuggendo la furia dei
repubblicani, ricoverato in Venezia; poi già romoreggiando le armi loro
d'ogn'intorno, e prevedendo la dedizione, si era per sua sicurezza
ritirato sulle terre d'Austria. Ma lasciava un suo tesoro, perchè
credeva, in ciò scostandosi dalla sua solita provvidenza, che o non
sarebbe scoverto, o se scoverto, sarebbe tenuto inviolato per la
neutralità del luogo. Occupata Venezia dai Buonapartiani, gli agenti del
direttorio ebbero sentore del deposito, e parendo loro che fosse lor
venuto un bel destro, alla fama di quei zecchini nascosti tostamente si
calavano, e circondato improvvisamente con soldatesche armate il palazzo
in San Pantaleone, dove aveva abitato il duca, cercarono il tesoro, in
ogni parte diligentemente investigando. Ciò fu indarno; perchè era stato
deposto in casa del ministro d'Austria. Perlochè, fatto armatamano
improvviso insulto contro di essa, e ricercato in ogni canto, trovarono
il denaro, e via se lo portavano: furono, come portò la fama, circa
duecentomila zecchini. I Modenesi erano venuti a Venezia per averselo;
ma e' furon novelle. Gli agenti gli serbarono, dissero, per la cassa
militare.

Le espilazioni delle opere d'ingegno si effettuavano con grande apparato
di soldati, perchè sebbene fossero i piè dei Veneziani in ceppi, si
temeva, che ad un bel levarsi, il popolo prorompesse, e rivendicasse
alla patria con qualche solenne precipizio degl'involatori le gloriose
spoglie. Accresceva il timore il pensare, che le rapine di Venezia
rinfrescavano la memoria delle altre rapine d'Italia. Per ogni lato si
fremeva nel vedere questi spogli. Pubblicavasi a questi giorni in Italia
con le stampe un libro, che aveva in titolo i _Romani in Grecia_ e che
fu generalmente creduto opera di un Barzoni. In questo scritto l'autore,
sotto spezie dei Romani in Grecia simboleggiando i Francesi in Italia, e
così paragonando la tirannide di Flaminio a quella di Buonaparte,
eccitava i popoli Italiani allo sdegno, alla vendetta, alla
rivendicazione. Ne riceveva molta molestia il generalissimo, e ne
cercava per ogni dove l'autore e le copie. Ma più il perseguitava, e più
era letto, e non pochi tra i Francesi, che avversavano Buonaparte, o per
generosità naturale, o per odio, o per invidia, lodavano e promuovevano
lo scritto. Villetard fra gli altri il chiamava pieno pur troppo di
allusioni veridiche sui ladronecci commessi da alcuni individui indegni
del nome Francese. Girava attorno lo scritto al momento degli spogli, e
siccome quello che accusava i municipali del caro del pane, che
paragonava l'Italia ad un vasto cimitero tutto squallido e bruttato
d'infiniti cadaveri, e che stimolava i popoli a correre armati contro i
Francesi, partoriva un effetto incredibile. Se ne querelava Villetard
coi municipali; se la passarono con dire, che la stampa era libera, e,
quanto alle ingiurie contro a loro, che le avevano in dispregio. Ma
Buonaparte non l'intendeva a questo modo: voleva, che l'autore si
rinvenisse. Si viveva pertanto fra la rabbia ed il timore, quando
dimorandosi una sera Villetard in caffè sotto le quarantìe, se gli
faceva avanti in un atto amico Barzoni. L'allontanava da se con aspre
parole il Francese, dicendo, maravigliarsi, che colui, che chiamava a
morte i Francesi, avesse fronte di accostarsi amichevolmente a chi gli
rappresentava in Venezia. In questo Barzoni, trattosi di seno una
pistola, e contro Villetard dirizzatola, lo voleva uccidere. Nasceva pel
fatto in quel ritrovo un gridare, un fuggire, un accorrere incredibile.
Si ritirava o intimorito, o sbalordito Barzoni, e vi fu calca: furono
presto i soldati ad accorrere a quel romore inopinato. Per ammansare lo
sdegno di Buonaparte, scriveva Villetard a Monge, scusasse il fatto col
generalissimo, allegando, che il povero Barzoni, preso da un ardente ed
infelice amore per una giovane gentildonna, era fuori di mente. Il
pregava altresì, tanto era buono quel Villetard, operasse presso al
generalissimo, onde si contentasse, ch'ei desse un passaporto a Barzoni,
acciocchè se ne andasse a passare in paesi forestieri quella sua ira
tanto gonfia contro i Francesi. Rescriveva furiosamente Buonaparte,
essere un assassinamento; volere, che il reo si castigasse. Non ostante
gli dava Villetard il passaporto: il giovane Barzoni fuggendo in paesi
esteri la collera di chi tanto poteva, si riduceva per ultimo nell'isola
di Malta, quando ella venne in potestà degl'Inglesi, e quivi si stette
lungo tempo, scrivendo un giornale contro la tirannide Buonapartiana.
Asperava questo fatto vieppiù gli animi da ambo le parti: insino ai
municipali era venuto in odio quel forestiero dominio.

Cercavasi intanto di coprire con segni di allegrezza le apparenze tristi
e funeste. Esita l'animo nostro a raccontare una festa solenne ordinata,
e festeggiata da coloro, che sapevano qual fato sovrastasse a Venezia.
Pure la racconterò per impietosire i posteri, se essi saranno migliori
di noi; conciossiachè niuna cosa più muova a compassione che
un'allegrezza procurata a chi è destinato a morte. Correva il dì della
Pentecoste, quando la piazza di San Marco si vedeva tutt'addobbata a
festa pel piantamento dell'albero della libertà. Mani Veneziane avevano
eretto a capo della piazza dalla parte opposta a San Marco un'ampia
loggia, a cui si saliva per due scale laterali ornate di vaghi fiori, e
di arbusti odoriferi. Era la facciata della loggia un magnifico
colonnato d'ordine Toscano con doppie cornici, e belle statue corredato.
Da ambi i lati della loggia sorgevano due adorni palchi con colonne, con
ghirlande, con insegne repubblicane. Quivi dovevano sedere i musici
della cappella ducale, dismessi dal celebrare le antiche glorie della
repubblica libera, chiamati ora a celebrare i vergognosi principj della
repubblica serva. Due altre logge adorne, e belle si vedevano in mezzo
alla piazza, e davanti alle procuratìe, con orchestre pure a lato; i
fregi, gli arazzi, le divise, gli emblemi, conformi ai tempi. Gli archi
delle procuratìe, e così ancora la chiesa di San Marco comparivano alla
vista dei circostanti carchi ed adorni di festoni tricolorati. In vedere
un tanto apparato non pochi erano i motti di quegli ameni e spiritosi
Veneziani, dimentichi, fra mezzo a quelle illusioni festevoli, dei tanti
infortunj loro. Steso a terra in mezzo della piazza giaceva il fusto
ancor fronzuto dell'albero, che non so come, nè perchè col nome della
libertà si chiamava. Ed ecco alle diciassette Italiane comparire con
solenne comitiva di tutti i suoi ufficiali Baraguey d'Hilliers.
L'incontravano i municipali in abito, coi cappelli, con le sciabole di
moda. Quinci poscia essendosi congiunti col corteggio del generale, si
ordinavano a processione. Le campane tintinnivano, gli strumenti
suonavano, i democrati dall'allegrezza gridavano: che cosa si pensasse
Baraguey d'Hilliers, che sapeva l'avvenire, io non lo so. Intanto giva
la processione; soldati Italiani precedevano, seguitavano due fanciulli
vagamente vestiti, poi una coppia di un giovane e di una giovane, che si
dovevano sposare, poi un vecchio ed una vecchia con istromenti
d'agricoltura. Veniva dietro la guardia nazionale in addobbo; indi
Baraguey in addobbo ancor esso, e i consoli delle nazioni, e i
magistrati sì civili che militari, e i capi delle arti coi simboli delle
arti loro. Mostravansi alla coda del corteggio, seguitati da musica
militare i municipali. Toccavano i due fanciulli il fusto, ed in un
batter d'occhio fra le grida ed i suoni festivi era rizzato nelle sue
radici in mezzo alla piazza: sopra le radici deponevano i due vecchi i
rurali strumenti. Compariva in questo una berretta rossa sulla punta
dell'albero, e la moltitudine applaudiva. Io vidi, trovandomi allora a
sedere nella destra loggia, Baraguey, ed il presidente dei municipali
gettare terra, e versar acqua sulle radici dell'innalzato albero, ed a
quell'atto, tanto il cielo mi fu amico, che non proruppi, benchè ne
avessi voglia, perchè mi erano in abbominazione i tradimenti. Le
orchestre suonavano, le musiche militari rispondevano, le campane
rimbombavano, i cannoni tuonavano, le tricolorite bandiere si
sventolavano. Fatto silenzio, orava l'arciprete Valier municipale, con
magnifiche parole commendando la generosità Francese, e la rigenerazione
Veneziana. Poscia entrati in San Marco, cantavano l'inno delle grazie, e
facevano il maritaggio del giovane e della giovane. Restava, che ad
onore dello stato nuovo si vilipendesse il vecchio. Per la qual cosa,
uscito il corteggio da San Marco ed in piazza tornatosi, dove
promiscuamente e Francesi, e Veneziani intorno all'albero già ballavano,
ardevano il libro d'oro, e le altre insegne ducali: in quel mentre orava
enfaticamente l'abbate Collalto: l'albero della libertà al salutifero
legno della croce paragonando. Continuossi a ballare il giorno, ballossi
ancora la notte; si recitava in musica una bella, e magnifica opera nel
bellissimo teatro della Fenice. Il cuore umano non ha affetto, nè
l'immaginazione figura, nè la lingua espressione per rappresentare
degnamente quello, che si dovrebbe rappresentare pensando, quale materia
covasse sotto tali rallegramenti. Certo, feste e rallegramenti più
crudeli di questi non furono al mondo mai. Ricordomi, e fia l'ultima
volta che in queste lagrimevoli storie io favelli di me, che trovandomi
in palco di una nobile donna Contarini, se la memoria non falla, sposata
ad un Correr di Santa Fosca, che fu almirante delle navi, ed a casa il
quale io mi godeva a quei giorni una dolce e cordiale ospitalità, in
vedere quelle apparenze ed in pensare al fatto, sentiimi come quasi
dividere, a lacerare in due dentro me stesso, e paragonaimi a
quell'orrendo accoppiamento di corpi vivi e di cadaveri, che per
supplizio di rei e di innocenti faceva, a guisa di diporto, quel tiranno
dell'antichità. Pure m'infinsi, perchè il discoprirmi sarebbe stato
pericoloso; e forse da coloro, con cui mi conversava, non creduto.

Per tal modo si piantava l'albero in Venezia da Baraguey d'Hilliers. Al
tempo stesso Bernadotte, che conosceva a che fosse serbata Venezia,
proibiva con animo sincero, che in Udine si piantasse. Guyeux al
contrario metteva una taglia di centomila lire sur un piccolo comune del
Padovano, sotto pretesto, che l'albero vi fosse stato tagliato; doloroso
avviluppamento d'accidenti strani per l'infelice Venezia, a cui in
proposito di un medesimo fusto figurativo la sincerità dell'uno non
giovava, l'improntitudine degli altri pregiudicava.

Continuava Buonaparte nelle sue arti di mostrarsi propenso ai Veneziani,
e di dar loro speranza della conservazione del dominio. Nè contento alle
chimere, con cui andava pascendo il legato Battaglia, e Dandolo, e
Zorzi, e gli altri municipali, che andavano e venivano da lui, volle
fare una dimostrazione tanto più brutta, quanto ella era di civiltà, e
di cortesìa. Dimostrava non potere, per le molte e gravi faccende che il
travagliavano, visitare, come desiderava, per se stesso Venezia, ma
mandarvi la donna sua, perchè in lei vedessero i Veneziani, così appunto
si spiegava, quanta fosse l'affezione che loro portava. Veniva la moglie
in Venezia: le adulazioni dei repubblicani di quei tempi sì Veneziani,
che Francesi, furono oltre misura. Traevano per comandamento del
generalissimo i cannoni a festa, e ad onore di privata donna, e queste
cose non solamente si comportavano, ma ancora si lodavano; potevano i
prudenti uomini augurar dell'avvenire. Accolta nella sala dei municipali
era segno d'applausi infiniti: deputavano due dei loro ad intrattenerla,
ed a farle onoranza. Furonvi festini, balli, canti, allegrezze di ogni
sorte: alla Giudecca una gran cena, al canal grande una luminaria, nè
mancovvi la regata, spettacolo gradito dei Veneziani. Credevano i
municipali di aver vinto la pruova, perchè la donna dava parole dolci, e
pareva loro Buonaparte non avrebbe mandato una persona gradita in una
città tradita. Ma s'ingannavano, perchè nol conoscevano, o nol volevano
conoscere. Dandolo, e gli altri municipali trionfavano, e sempre stavano
accanto alla donna, e dal suo volto pendevano. Solo Giuliani
repubblicano se ne stava bieco, ed alla traversa. Infine, dimoratasi
quattro giorni, il quinto se ne partiva con assai ricchi presenti. Io
non affermerò, perchè non lo so di certo, che le sia stata data una
collana ricchissima di grosse perle, tratta espressamente dal tesoro di
San Marco, in cui era custodita ad uso sacro. Nondimeno l'ho dovuto
avvertire, perchè lo trovo scritto negli annali dei tempi. Certamente se
non questo, ebbesi ed accettò la donna di molti altri presenti. Fu
brutto il dare, fu ancor più brutto l'accettare, non dico dal canto di
lei, perchè forse ignorava le insidie del marito contro Venezia, ma dal
canto di lui che le sapeva, e che ordiva.

Non ostante tutte le promesse e le dimostrazioni favorevoli, non
vivevano coloro, che avevano in mano la somma delle cose in Venezia,
senza qualche sospetto, però oltre i maneggi ed i denari, trattavano di
unirsi strettamente alle città di terraferma, che, come abbiam narrato,
molto ripugnavano al dominio Veneziano. Laonde operavano, che le
principali mandassero deputati a Bassano per trattar dell'unione. Vi
mandava Verona un Monga, Padova un Savonarola, Brescia un Beccalozzi: vi
mandava Venezia Giuliani, perchè essendo natìo di Desenzano, si sperava,
che potesse più facilmente conciliarsi ed accomunar i dissidenti. Non
arrivavano i deputati di Udine, perchè Bernadotte, per umanità e
sincerità, impediva che deputasse. Vi mandava Buonaparte, che in
sembianza favoriva il disegno, Berthier, affinchè e presiedesse il
congresso, e con arte distornasse il progetto d'unione. Vi furono molte
parole e contenzioni. Verona voleva esser capo della terraferma, Padova
andava alla medesima volta, i Bassanesi piuttosto ai Padovani aderivano
che ai Veronesi, i Vicentini piuttosto ai Veronesi che ai Padovani,
Treviso stava in favor dei Veneziani, i deputati d'Oltremincio
propendevano verso la Cisalpina. Non ostante si vedeva tra mezzo a
questi dispareri, che per la necessità del caso, i deputati sarebbero
finalmente restati d'accordi sull'unione. Però Berthier, che non aveva
potuto turbare il disegno con le arti, il rompeva con l'autorità,
disciogliendo il congresso, e pubblicando, che circa l'unione i deputati
non si erano potuti accordare; il che era vero, ma era colpa di lui, non
di loro.

Riuscito vano questo tentativo, pensavano i Veneziani a ricercare il
direttorio e Buonaparte della unione loro alla Cisalpina; ne facevano
anche inchiesta formale al direttorio Cisalpino. Davano i primi buone
parole; Battaglia e San Fermo le scrivevano ai municipali, confortando
per tal modo i Veneziani con la speranza di aversene almeno a restar
Italiani. Rispondeva il direttorio Cisalpino con ambagi e con superbia;
barbaro, e stolido insulto alla compassionevole Venezia.

In questo mentre si era concluso il trattato di Campoformio; Buonaparte
se ne tornava a Milano. Il suo parlar diverso, e le voci che già si
levavano, atterrivano i popoli. Interrogato a Vicenza, qual fosse il
destino dei Veneti, rispondeva, nè la Francia nè lui avere alcun diritto
sopra di loro. Qui soggiungeva un Tiene Vicentino, che sarebbero pronti
a spendere ogni più preziosa cosa per conservar l'indipendenza.
Replicava, nulla ancora essere deciso; nè la Francia, nè egli non
sarebbero mai per operare cosa alcuna contro di loro, nè per disporre di
un popolo, sopra del quale non avevano nissun diritto. Ma giunto a
Verona, già più vicino al suo sicuro nido di Milano, e perchè si credeva
che la parte Austriaca vi fosse potente, interrogato delle Veneziane
sorti da un De Angeli, presidente del governo, faceva sentire questo
suono, che Verona era ceduta all'Austria. Dissegli allora il presidente,
_perchè non lasciarci piuttosto sotto i Veneziani? Perchè dopo tante
promesse di libertà venderci all'Austria?_ A questo tratto rispondeva il
capitano atroce a uomini, ai quali egli aveva tolte le armi: _ebbene,
difendetevi_. Riprendeva il presidente le parole, e magnanimamente
rispondendo, tuonava a questo modo: _Vattene, traditore, e sgombra da
queste terre: rendici le armi che ci hai tolte, e ci difenderemo_.
Taceva il barbaro a tale rincalzata attonito, e si ritirava non
vergognoso, ma avvilito, in altra camera. Spargevasi intanto il grido;
la città piena di dolore, di trepidazione e di spavento. Udiva le grida
disperate dei cittadini dolenti il venditore; se ne partiva frettoloso
per Milano.

L'ora estrema di Venezia era giunta. Scriveva da Milano Buonaparte a
Villetard: pel trattato di pace essere i Francesi obbligati a vuotare la
città di Venezia, e perciò potersene l'imperatore impadronire; ma non
doverla vuotare che venti, o trenta giorni dopo le ratificazioni; potere
tutti i patriotti, che volessero, spatriarsi, ricoverarsi nella
repubblica Cisalpina, in cui godrebbero dei diritti di cittadinatico;
avere facoltà per tre anni di vendere i beni loro; essere
indispensabile, che si creasse un fondo, il quale potesse alimentare
quelli fra i patriotti, che si risolvessero a lasciar il paese loro, e
non avessero facoltà sufficienti per vivere; essere la repubblica
Francese parata a soccorrergli, se ne avessero bisogno, con la vendita
dei beni d'allodio che possedeva nella Cisalpina; esservi a Venezia
molte munizioni navali, o di guerra, o di commercio, che appartenevano
al governo Veneziano; essere indispensabile, che la congregazione di
salute pubblica, (quest'era una congregazione di municipali), le
trasportasse, più presto il meglio, a Ferrara, perchè quivi potessero
essere vendute in pro dei fuorusciti; quanto fosse per esser utile alle
opere navali di Tolone, tosto s'imbarcasse per Corfù, e se ne facesse
stima, onde del ritratto si soccorressero i fuorusciti; i cannoni e le
polveri si vendessero alla Cisalpina; accordassesi Villetard con un
Roubault, e con un Forfait, e con la congregazione di salute pubblica
per vedere a qual pro si potessero condurre una nave, ed una fregata
recentemente disarmate, otto galeotte, sei cannoniere, un argano da
inalberare, le piatte, il Bucintoro, e le barche dorate, i barconi, i
palischermi grossi, e sei navi da guerra, sei fregate, sei brigantini,
sei cannoniere, e tre galere sui cavalletti.

Aggiungeva Buonaparte a Villetard, badasse bene a tre cose: la prima,
lasciar nulla, che potesse servire all'imperatore per creare un navilio;
la seconda, trasportar in Francia quanto fosse utile alla nazione; la
terza, usare quanto si vendesse, nel miglior modo possibile, perchè più
fosse profittevole ai fuorusciti: insomma ogni altra opera facesse, che
il tempo e l'occorrenza richiedessero per assicurar le sorti dei
Veneziani, che si volessero ricoverare in Cisalpina: finalmente fosse
suo obbligo di pensare, di concerto con la congregazione di salute
pubblica, e coi deputati delle città di terraferma, alla salute dei
fuorusciti loro.

Avuto Villetard questo mandalo, duro per lui per essere stato autore
della rivoluzione Veneziana, duro pei Veneziani per la perduta patria,
nella sala delle adunanze recatosi, e ragionato prima delle condizioni
dell'Europa, che, secondo lui, rendevano pericolosa alla Francia una
nuova guerra sul continente, in cotale guisa ai municipali favellava:
«Cittadini, voi già anteponeste all'interesse vostro l'interesse della
patria: un altro maggiore sforzo, un altro più nobile sacrifizio vi
resta a fare, e quest'è il dare l'interesse della vostra patria stessa
all'interesse di tutta l'Europa. Già udiste le funeste voci
sollecitamente sparse dai nemici vostri: esse risparmiano almeno ai
vostri amici, che questo infausto mandato ricevuto hanno, il dolore di
adempirlo con altro, che con lagrime. Ma, cittadini, i nemici vostri
sono anche nemici nostri; essi calunniato hanno la Francia, come se ella
trafficasse di carne umana, affinchè voi contro la libertà, e contro i
difenditori suoi parte di quell'odio voltaste, che alla tirannide, ed a'
suoi sostenitori portate. No, per Dio, no; che la Francese repubblica
questa vendita infame lascia ai re: ella perseguita i re, ella protegge
gli uomini liberi, ovunque gli trovi. Ma la sua protezione, e la sua
vendetta là debbono terminarsi, dove nascerebbe la offesa dei suoi
propri concittadini. I soldati della repubblica ora troppo sparsi,
meglio fomenteranno ristretti nella Cisalpina, la novella libertà. I
territorj Veneti, forse la città stessa di Venezia resteranno aperti
alle imperiali genti, fors'elleno gli occuperanno. Alcuni fra di voi,
come gli Ottomani fanno, sono pronti a piegar il collo al fato
inesorabile. Altri, come i Veneti, gloriosi avoli loro, sonsi risoluti a
lasciar le insensate mura per trasportar sulle navi la patria, ed ogni
uomo libero con lei. Evvi finalmente chi elegge il morire sotto le mura
diroccate piuttosto che lasciarle in mano degli strani. Non io presumerò
di giudicare qual fia il meglio fra una rassegnanza stoica, fra una
ritirata onorevole, fra un sacrificio generoso. Bene ho a dirvi, dopo di
aver purgato la mia patria dal veleno della calunnia, ch'ella offre
ricovero, ed asilo a coloro, che perduta l'antica Venezia vorranno
fondarne una nuova su lidi inaccessi alla tirannide. La Cisalpina
repubblica per intercessione della Francia, e per amore della libertà vi
apre il grembo; ivi il titolo di cittadini avrete, ivi una sede alla
novella Venezia, o che vi piaccia presso alle terre forti, o nelle
popolose città, o sotto gli umili tuguri, dove abitano gli uomini
virtuosi e liberi, fondarla: potrete i Veneziani beni con voi Veneziani
trasportare, che così a favor vostro stipulava la potentissima
repubblica. Per tale guisa la generosa Francia, non potendo in tanta
lontananza assicurare il libero stato ai Veneziani in Venezia,
assicurava almeno il viver libero a coloro, che preferiscono la libertà
alle lagune!»

Dette queste parole il giovane Villetard, pallido, tremante e lagrimoso
si tacque. Poi gli esortava, in nome anche di Buonaparte, che
ordinassero quanto era necessario, perchè Venezia sottentrasse intera e
salva al nuovo dominio. La rabbia, l'indegnazione, il furore agitavano
il consenso. Ora era il silenzio, ora mormori di maledizione. Il buon
Vidiman, che già il cuore funesto aveva per la morte del fratello,
antico governatore delle isole, che non aveva potuto sopravvivere alle
rapine Corciresi, visto accostarsi la morte della patria a quella del
fratello, se ne stava un pezzo attonito e sbattuto. Poi ritrovando in se
quella forza d'animo, che più gli uomini temperati hanno, che gli
sfrenati, faceva risoluzione di andarsene all'esilio, non già per adular
Buonaparte, o per correr dietro a nuove ambizioni, ma per viversene
umile ed ignoto, là dove ancora virtù si pregiasse. Fortunato Veneziano,
anche nelle disgrazie, poichè la virtù non solo consola, ma a gran
misura felicità, da te impareranno i posteri, se avranno vita queste
carte ch'io vergo, e divozione verso la patria, ed integrità di costume,
ed amore della libertà, e costanza nell'esilio; e forse tempo verrà, che
essi anteporranno l'esule ed umile Vidiman al glorioso Buonaparte,
distruttore di patrie innocenti.

Riprendeva le parole Villetard, ed offeriva in nome del generalissimo,
ed a scampo della loro vita nel vicino esilio, le Veneziane spoglie. A
questa offerta veramente Buonapartiana la natura Italiana si scosse, e
mostrossi intiera. Ritenessesi, rispondevano concordi, gl'infami doni;
non essi aver consentito a governare un dì la patria loro in tempi
infelicissimi per dividersene le spoglie; sapere, come si preferisca la
povertà all'infamia, gli esempi che correvano, non avere fin là
contaminato le anime Veneziane: poter esser traditi, perchè per tradire
basta la potenza, ma non avviliti, perchè per non essere avvilito basta
la virtù, intrinseco e durevol pregio, non esteriore e caduco, come la
potenza; prendessesi pure la Francia le Veneziane spoglie, ma non
cercasse di chiamar a parte del furto i Veneziani; aver essi perduto la
patria, non voler anco perdere l'onore; se si pascevano i potenti delle
rubate ricchezze, volere gli esuli pascersi della buona coscienza, nè
non esser mai per consentire, che quelle mura e quelle acque, tante
volte testimonj di virtuosi fatti, gli vedessero far fardelli di
Veneziane ricchezze; sapere, per aver voluto servire alla Francia ed
alla patria, aver incorso l'odio di molti compatriotti, ma sperare, che
quest'ultimo atto della vita pubblica loro, gli purgherebbe, ed a tutti
dimostrerebbe, che se furono troppo confidenti, non furono almeno
colpevoli. Ciò detto, se ne stavano fremendo con segni di grandissima
indegnazione.

Di questo sdegno, e di questo rifiuto scriveva Villetard a Buonaparte
con la seguente lettera, la quale io sono, come un'altra scritta dal
medesimo Villetard, obbligato di riferire alla distesa, perchè un
recente autore di una storia di Venezia, badando piuttosto a scusare
Buonaparte del fatto di Venezia, che a rendere a ciascuno il suo debito
secondo il vizio o la virtù, le passò sotto silenzio, contentandosi di
rapportare la lettera del generalissimo, la quale anche qui sotto si
troverà trascritta. Della quale omissione io non posso restar capace,
perchè, se desiderio dello storico era il non lodar Italiani di un fatto
che dinotava magnanimità, mi pare, che almeno avrebbe dovuto lodare il
Francese Villetard di un procedere, che se stesso e la Francia sua
patria in sì brutto accidente onorava.

«E' bisogna, scriveva Villetard al generalissimo, ch'io avessi tanta
fermezza stoica, quanto amor patrio, perchè io il doloroso carico, che
mi deste, accettassi. Era presto, per quanto in me fosse, di adempirlo;
ma bene io meco stesso mi rallegro almeno, di aver trovato nei
municipali di Venezia animi troppo alti per voler cooperare a quello,
che per mezzo mio loro avete proposto. Cercheranno eglino altrove una
libera terra, ma preferiranno, se necessario fia, la povertà
all'infamia. Non consentiranno, che altri possa dir di loro, che abbiano
durante alcuni giorni, usurpato la sovranità della nazione loro per
metterla in preda. Per un tal procedere pruoveranno almeno, che non
meritano i ceppi che si stan loro preparando. Gemono, è vero, su cotesti
ceppi, bestemmiano, è vero, la nazion Francese: un rifiuto unanime di
volere nella ruina della loro patria mescolar le mani, seguitava i
vostri comandamenti. Gemono, perchè otto anni di rivoluzione non ancora
gli hanno assuefatti alle disgrazie, bestemmiano, perchè ancora non
hanno imparato le dottrine Machiavelliche; non s'ardiscono, perchè
ancora non sono tanto corrotti che non abbominino la sfrontatezza
politica. Pure ed il titolo di cittadini della Cisalpina, ed i benefizj
della nazione Francese recheransi ad onore; se non fia lor d'uopo
comperargli per quello che a lor pare un delitto, e voi siete troppo
grande per non fare giusta stima di questa loro scrupolosità. Non resta
adunque, o generale, altro modo di giovar loro che di ordinare in
Venezia il governo meramente militare, pel quale voi a nome della
Francia richiederete quello, ch'eglino a nome della sovranità del
popolo, che in loro aveva la sua fede posta, ricusano di fare».

Buonaparte, il quale tanto meno comportava di esser biasimato del male,
quanto più amava di farlo, e parendogli, che fosse piuttosto pazzìa che
altro il non voler rubare la propria patria, nè consegnarla in mano dei
forestieri, rescriveva a Villetard queste rabbiose e barbare parole.

«Ebbi, cittadino, la vostra lettera dei tre annebbiatore; nulla compresi
al suo contenuto. Forse non bene i miei concetti vi spiegai. Non ha la
repubblica Francese vincolo alcuno di trattato, che ci obblighi di
anteporre ai nostri interessi, ed ai nostri vantaggi quei della
congregazione di salute pubblica, o di verun altro uomo di Venezia. Non
mai la repubblica Francese fece la risoluzione di far la guerra per gli
altri popoli. Vorrei sapere, qual sia il precetto o di filosofia, o di
morale, che comandi, che si sacrifichino quarantamila Francesi contro il
desiderio espresso della nazione, e l'interesse vero della repubblica
Francese. So, e sento, che nulla costa ad un branco di ciarloni, che
meglio contrassegnerei chiamandogli pazzi, di volere la repubblica
universale. Vorrei, che questi signori facessero con me una guerra
d'inverno. Inoltre la nazione Veneziana più non è. Divisi in tanti
interessi, effeminati e corrotti, tanto codardi quanto ipocriti, i
popoli d'Italia, e spezialmente il Veneziano, poco son fatti per la
libertà. Se il Veneziano è in grado di pregiarla, la occasione gli è
aperta per pruovarlo: ch'ei la difenda. Non ebbe nemmeno il coraggio di
conquistarla contro alcuni vili oligarchi; non seppe per qualche tempo
difenderla nella città di Zara, e forse, se in Alemagna fosse entrato
l'esercito, noi avressimo veduto, se non rinnovellarsi le tragedie di
Verona, almeno moltiplicarsi gli assassinj che sull'esercito i medesimi
effetti partoriscono. Del rimanente la repubblica Francese non può dare,
come par che si creda, gli stati Veneziani; non è già punto perchè
questi stati per dritto di conquista non appartengono in realtà alla
Francia, ma perchè non è massima del governo Francese di dare alcun
popolo. Adunque allora quando l'esercito Francese sgombrerà il paese,
potranno i diversi suoi governi fare quelle risoluzioni, che più
crederanno utili alla patria loro. Vi diedi carico di conferire con la
congregazione di salute pubblica intorno alla evacuazione, che è
possibile, che l'esercito faccia, acciocchè potessero appigliarsi ai
partiti più utili e pel paese, e per gl'individui che eleggessero
ritirarsi nei paesi uniti alla repubblica Cisalpina, e riconosciuti, e
guarentiti dalla Francese. Voi parimente avete lor fatto a sapere, che
coloro, i quali amassero seguitare l'esercito Francese, avrebbero tutto
il tempo necessario, perchè possano vendere i loro beni, qualunque abbia
ad essere il destino del loro paese, e di più, ch'io sapeva, che era
intento della repubblica Cisalpina di conferir loro il titolo di
cittadini. Il mandato vostro là debbe terminarsi. Del resto, ei faranno
a posta loro quanto vorran fare. Voi avete loro abbastanza detto, perchè
sentano che tutto ancora non è perduto, che quanto accadeva era
l'effetto di un gran disegno: che se gli eserciti Francesi continuassero
a far la guerra prosperamente contro una potenza, che è stata il nervo
ed il cofano di tutta la lega, forse Venezia col tempo potrebbe divenire
unita alla Cisalpina. Ma veggo che son codardi, e che non san far altro
che fuggire: ebbene, che e' fuggano; non ho bisogno di loro».

A questo modo parlava Buonaparte di coloro, che per cagione di lui
perdevano un'antica e nobil patria, che per cagione di lui andavano
raminghi ed esuli, che per cagione di lui avevano in tempi tanto
sinistri accettato il doloroso carico di servire al paese loro ed alla
Francia. A questo modo parlava di loro, solo perchè avevano rifiutato le
offerte sue infami, ed abborrito dal contaminarsi le mani nella dazione,
e nell'ultimo ladroneccio della infelice patria loro. Da tutto questo
anche si vede, con quale sincerità abbia narrato questo accidente
l'autore della recente storia Veneziana, poichè non al rifiuto di
appropriarsi le spoglie della patria, e di consegnarla essi stessi in
poter dell'imperatore, come avrebbe dovuto dichiarare apertamente, ma
non so quale altra protestazione dei Veneziani, senza spiegare qual ella
fosse, egli attribuisce la collera di Buonaparte. Quando non si adorano
le opere generose, e non si ha un orror santo per le vili, non so perchè
si scrivano storie.

Rispondeva il generoso Villetard alla lettera del furibondo Buonaparte
queste nobili parole: «Non loquaci, non pazzi, non vili, o codardi
uomini sono coloro, dei quali nell'ultima mia vi favellava; nè voglion
essi che col sangue Francese si faccia loro una repubblica universale.
Conosco, come voi, le frasi, conosco la politica, conosco il coraggio di
questi sognatori di universali repubbliche: ma parecchi padri di
famiglia sono, ma vecchi uomini sono, ma negozianti sono, che atterriti
dalla novella della evacuazione del paese loro, e dell'invasione dei
soldati dell'imperatore, che ne debbe seguitare, creduto hanno di non
aver più diritto di governare quando governare più non potevano che a
loro proprio profitto, e che di un'autorità temporanea, non confermata
ancora dalla nazione, investiti solamente si conoscevano. Abbiate del
resto per certo, che da radice di probità e di altezza d'animo, pur
troppo a' nostri giorni rare, procede il rifiuto di espilare a profitto
della parte democratica la Veneziana nazione».

Ma per toccare il fondo della risposta di Buonaparte, se non aveva la
Francia nissun obbligo di trattato verso Venezia, non si vede perchè il
generalissimo invocasse un trattato quando si trattava di rubarla;
perchè, se non più onorevole, almeno più sincero sarebbe stato il
chiamar rubare il rubare, e non chiamarlo pigliarsi le cose promesse dai
trattati. Da un altro canto s'intende benissimo, che Buonaparte non era
obbligato a far ammazzare quarantamila Francesi per conservar Venezia
libera; ma s'intende anche benissimo, che non era colpa dei Veneziani,
se la Francia voleva serbar per se i Paesi Bassi, e la sponda sinistra
del Reno, e Magonza, e la Lombardìa Austriaca, e Mantova, e Corfù. Che
Venezia pagasse per altri si vede, perchè pagò; ma che vi fosse
obbligata, è argomento nuovo, e degno dei tempi. Taccio gl'incentivi
dati ai Veneziani verso la libertà dal direttorio, da Buonaparte, e dai
suoi generali, ed agenti, perchè sono vituperj a chi voleva dar Venezia
in preda all'imperatore. Rivoltare per tradire era certamente opera
nefanda.

In tanto precipizio dell'antica patria, pensarono i municipali, poichè
la forza dominava, che la volontà almeno si esprimesse. Adunarono i
popolari comizj, affinchè deliberassero, se i Veneziani volevano
conservar la libertà. Nissun oratore parlò in cospetto del popolo; i
soli desiderj spontanei operavano, soli sacerdoti raccolsero i voti: fu
il voto per la libertà. I municipali deputavano Sordina, Carminati,
Dandolo e Giuliani, acciocchè andassero a Parigi, portassero al
direttorio il voto, e lo pregassero, che permettesse, che i Veneziani
s'armassero per difendere la libertà. Coi medesimi fini mandavano
un'altra deputazione a Buonaparte a Milano; ma ei fece arrestar in
viaggio i deputati, orribile comandamento. Così, se i Veneziani non
s'armavano, gli chiamava vili, se volevano armarsi, gli trattava da rei,
e si vede di che fosse pregno quel capitolo inserito nel trattato di
Campoformio, che la repubblica Francese consentiva, che l'imperatore
d'Alemagna possedesse Venezia. Il dir consentire, quando si sforza, mi
pare un'astuzia piuttosto ridicola e stomacosa, che altro.

Serrurier, non temendo di maculare lo splendore de' suoi fatti,
accettata da Buonaparte la suprema autorità in Venezia, ed il mandato di
fare la gran consegna, svaligiati prima, secondo i comandamenti avuti, i
fondachi pubblici del sale, e del biscotto, spogliato avarissimamente
l'arsenale, rotte o mutilate le statue bellissime, che in lui si
miravano, fatto salpare le grosse navi, affondate le minori, rotte a
suon di scuri le incominciate, arso in San Giorgio, a fine di cavarne le
dorature, il Bucentoro, reliquia veneranda per la memoria dell'antiche
cose, e per le opere eccellenti di scoltura che l'adornavano, rovinata e
deserta ogni cosa che allo stato appartenesse, consegnava agli Alemanni,
lietissimi di tanto maravigliosa conquista, la città di Venezia. Faceva
il popolazzo qualche allegrezza, onde si accresceva il dolore
universale; i democrati, o fuggiti, o nascosti; dei patrizi, i più
piangevano, alcuni andavano alle ambizioni nuove. Francesco Pesaro, mi
vergogno, e mi sento addolorare in dirlo per la contaminata fama di lui,
riceveva, come commissario imperiale, i giuramenti.

Così perì Venezia. Ora, quando si dirà Venezia, s'intenderà di Venezia
serva: e tempo verrà, e forse non è lontano, in cui, quando si dirà
Venezia, s'intenderà di rottami e d'alghe marine, là dove sorgeva una
città magnifica, maraviglia del mondo. Tali sono le opere Buonapartiane.




LIBRO DECIMOTERZO

SOMMARIO

      La tempesta si volge contro il papa: macchinazioni in Roma per
      farvi una rivoluzione. Caso funestissimo dell'uccisione del
      generale Duphot. La Francia dichiara la guerra al pontefice.
      Berthier marcia contro Roma, e se ne impadronisce. Atto rogato
      dal popolo Romano in Campo Vaccino per vendicarsi in libertà.
      Pio Sesto esposto a indegni scherni. I repubblicani lo
      sforzano a lasciar Roma, e lo conducono in Toscana.
      Espilazioni, e spogli di Roma. Risentimenti armati, che ne
      fanno i Romani. Risentimenti e querele, che ne fanno gli
      ufficiali Francesi gelosi dell'onore dell'esercito. Si
      bandisce la repubblica Romana, e le si dà una costituzione.
      Provvisioni di Pio Sesto circa i giuramenti.


Gli eccidj si moltiplicavano; continuavasi a spogliar Roma in virtù del
trattato di Tolentino; nella quale bisogna con molta efficacia si
travagliavano i commissarj del direttorio. E perchè non mancasse in
mezzo agli spogli l'adulazione, essendo venuto a notizia loro, che la
moglie di Buonaparte desiderava per se alcune belle statue di bronzo, le
comperarono, e con le involate a grado di lei le incassarono. Succedeva
ad una adulazione di cortesia un'adulazione lagrimevole; perchè,
saputisi dal papa il desiderio, e la compera, ne pagava tosto il prezzo,
che furono tremila e settecento scudi Romani, perchè la donna se le
avesse senza costo. Oltre a ciò il misero papa, oramai vicino alla sua
ora estrema, credendo, certamente con molta semplicità, di aver a fare
con uomini esorabili, apparecchiava una collana di preziosi camei,
perchè fosse offerta da sua parte in dono alla signora. Parvero queste
cortesie, e questi omaggi fatti in un momento, in cui ogni cosa era a un
di presso giunta al suo fine in Roma, nobili al Cacault, ministro del
direttorio. Forse era nobile l'offerirgli, ma se fosse nobile
l'accettargli in quel momento, lascio giudicar a coloro, che conoscono
la civiltà e l'onestà del procedere. Le casse intanto piene delle Romane
spoglie poste sui carri, partivano dalla desolata Roma. Se le vedeva il
popolo Romano, e le rimirava con grandissima indegnazione.

Il romano erario era casso pel pagamento delle contribuzioni stipulate
nel trattato di Tolentino; le romane cedole scapitavano dei due terzi
per centinaio, e non v'era fine al disavanzo che ogni dì cresceva: ogni
cosa in iscompiglio, si avvicinava la dissoluzione. Sapevaselo Cacault e
per questo non voleva che si facesse una rivoluzione violenta per
ispegnere il governo papale, ma bensì, che si lasciasse andare di per se
stesso alla distruzione. Solo gli doleva il pensare, che nella borsa
segreta e particolare del papa, e del suo nipote, vi fossero ancor
denari; e però s'ingegnava a fare, che il pontefice comperasse per tre
milioni la terra della Mesola, sperando, come scriveva a Buonaparte, che
il trarre quel denaro dallo stato ecclesiastico avesse ad esser cagione,
che il fallimento totale delle cedole, che ne seguirebbe, partorirebbe
una gran ruina, e necessariamente opererebbe una rivoluzione. I
democrati non incitava Cacault, nè aveva partecipazione nelle loro
macchinazioni, perchè gli stimava gente dappoco, e credeva che il popolo
non gli volesse. Bensì ricercava il papa della libertà dei carcerati; il
che veniva in grande diminuzione della riputazione del governo
pontificio, condizione funestissima, perchè il tollerargli era
pericoloso per l'esempio, il carcerargli pericoloso per la necessità del
liberargli. Crescevano la penuria, ed il caro delle vettovaglie; i
popoli male si soddisfacevano. A questo contribuivano non poco le tratte
dei grani, che il papa era sforzato, perchè richiesto con imperio, a
concedere ad alcuni fra gli agenti sì militari che civili della
repubblica. Erano queste tratte cose molto pregne, perchè portavano con
se assai guadagno. Il papa, oltre la sua età cadente, si trovava infermo
di paralisia. S'aggiungevano spaventi, come se il cielo fosse sdegnato
contro Roma. La polveriera del castel Sant'Angelo s'accendeva la vigilia
di San Pietro con orribile fracasso; furonvi molte morti, e parecchi
edifizj rovinati, il Vaticano sì fortemente scosso, che la volta della
cappella Sistina fe' di molti peli, e parte diroccava con danno
considerabile del famoso Giudizio di Michelagnolo.

S'incominciavano i cavilli, annunziatori di distruzione. Aveva il
pontefice fatto disegno di condurre a' suoi soldi il generale Provera. A
ciò fecero tosto un gran tempestare gli agenti del direttorio,
richiedendo con supremo comandamento, e pena la guerra, dal pontefice,
che licenziasse incontanente, e fuori de' suoi stati mandasse il
generale Austriaco. Tal era il rispetto, che il direttorio vincitore
portava all'independenza di uno stato sovrano, e col quale aveva
congiunzione d'amicizia pel trattato di Tolentino.

Alle cagioni politiche, le quali operavano contro il papa, se ne
aggiungeva una di una natura molto singolare, e quest'era il pensiero
nato in Francia, del voler fondare la religione naturale, che col nome
di teofilantropìa chiamavano. Fu a quei tempi questo pensiero attribuito
specialmente al quinqueviro Lareveliere Lepeaux; ma sebbene ei
l'appruovasse, come mezzo conducente a risvegliare nel cuore degli
uomini gli affetti dolci e sociabili, non ne fu però il principale
autore. I fautori di questo novello rito miravano ad allontanare la
necessità della religione rivelata, e principalmente della cattolica; il
perchè si mostravano avversi al papa, come capo e direttor supremo di
quanto a quest'ultima religione s'appartiene, e con tutti gli sforzi
loro la di lui rovina procuravano.

Era a Cacault succeduto nell'ufficio di ministro di Francia a Roma,
Giuseppe Buonaparte, fratello maggiore del generale, uomo di natura
assai rimessa, ma siccome indolente e debole, così facile a lasciarsi
aggirare da chi voleva piuttosto fare, che aspettare la rivoluzione.
Inoltre sapeva qual fosse il desiderio del suo governo, ed anche ebbene
mandato espresso, di mutar lo stato in Roma, con questo però, ch'ei
facesse le viste di non parervi mescolato. Per la qual cosa era la sua
casa piena continuamente di novatori, ai quali dava segrete speranze. Ma
siccome nè era soldato, nè d'indole risoluta, mandarono, per dargli
spirito, ed ajutarlo a perturbar Roma, i generali Duphot e Sherlock, il
primo dei quali si era mostrato assai vivo in quelle faccende dei
sovvertimenti Genovesi. Aveva il governo papale avviso delle trame che
si macchinavano; e però faceva correre, principalmente di nottetempo, le
contrade di Roma da spesse pattuglie, e teneva diligentissime guardie.
Ma era fatale, che i tempi soverchiassero la prudenza, e dacchè i
ministri di potenze estere, il cui nome suona pace ed amicizia,
divenivano seminatori di ribellione, non si potevano più pareggiare le
partite. S'avvicinava l'anno milasettecentonovantasette al suo fine,
quando nasceva in Roma un caso funestissimo, dal quale scorsero
improvvisamente con precipitosa piena quelle acque, che già tanto
soprabbondando minacciavano di allagare. La notte dei venzette decembre
i soldati urbani givano diligentemente osservando, che cosa accadesse o
non accadesse. Trovavano qua e là raccolti in cerchiellini uomini
appostati, che portavano nappe alla Francese, la maggior parte sudditi
del papa; pure Francesi ancora vi si trovavano, ma in picciol numero. I
soldati prudentemente usando, intimavano loro di sgombrare: erano
obbediti. Parve il caso d'importanza al governator di Roma. Ordinava più
diligenti e più grosse guardie; comandava a tutti i corpi, vegliassero.
A notte più buja incontravano le guardie un'altra affollata di genti
armate; erano i democrati. Dissero loro, si separassero. Qui nascevano
dalla parte degli affollati minacce e derisioni. Seguitava una mischia
confusa; un democrato fu morto, due urbani feriti. Il sangue chiama
sangue, il terrore già dominava la città. Faceva motto di cotesto il
segretario di stato all'ambasciadore Giuseppe, che in quel mentre si
divertiva ad una festa di ballo. Rispondeva, farebbe, che i suoi non si
mescolassero in quei tumulti, ma non giovava; perchè, o il volesse egli,
o nol volesse, si adunavano il dì ventotto nella villa Medici circa
trecento democrati, cui ancora non avevano fatti accorti nè la vendita
Veneziana, nè la servitù Cisalpina. Era Duphot fra di loro, e con la
voce, e coi gesti, e coll'alzar il cappello gli animava a novità:
inalberavano l'insegna tricolorita, e facevano un gridare, ed un
tramestìo incredibile. Sapeva il governo l'accidente, e per rimedio
mandava bande di fanti e di cavalli, che tanto più facilmente
disperdevano quegli uomini riscaldati dalle opinioni e dal vino, poichè
avevano desinato in copia, quanto altri democrati, che con esso loro
dovevano congiungersi, trattenuti da un ordine contrario di Sherlock,
non potevano arrivare. Correvano i dispersi, come a luogo sicuro, e come
a fonte d'allettamenti al palazzo Corsini, dove aveva le sue stanze
l'ambasciatore di Francia. In esso, e nei luoghi vicini si ricoveravano,
donde fatti più baldanzosi chiamavano ad alta voce la libertà, e
gridavano di volerne piantar le insegne sul Campidoglio.

Roma tutta si spaventava. Mandava il papa contro quella gente fanatica i
suoi soldati, i quali, prese le strade per al palazzo Corsini,
rincacciavano verso di lui a luogo a luogo i resistenti novatori. Fra
quella mischia i pontificj traendo d'archibuso, ferivano alcuni
democrati. Il terrore gli occupava: cercavano rifugio nel palazzo
dell'ambasciatore, ne empievano il cortile, gli atrj, le scale. Si
formavano, così comandati essendo, i soldati del pontefice per rispetto
a quell'asilo fatto sicuro dal diritto delle genti. Ma i capi mandavano
pregando l'ambasciadore, che sulle somme scale era comparso, frenasse
omai quei ribelli, e gli esortasse a partirsene. Qui, o che
l'ambasciatore non potesse, o che non volesse fare più efficace
dimostrazione, si conteneva dicendo: a lui sarebbero tenuti di quanto
occorresse, ma non gli confortava a partire. I democrati intanto,
prevalendosi della sicurezza del luogo, con parole e con gesti agl'irati
soldati insultavano. Pure non ancora questi prorompevano. Arrivava un
reggimento di dragoni mandato dal pontefice per sussidio a tanto
tumulto. Questa nuova gente, non potendo più tollerare le ingiurie,
fatto impeto, entrava a precipizio nel cortile del palazzo, minacciando
con le armi impugnate morte a chiunque incontanente non isloggiasse.
Nasceva una mischia, un gridare, un fremere misto, che meglio si può
immaginare che descrivere. A sì feroce strepito l'ambasciatore, cui
accompagnavano Duphot e Sherlock, mostratosi, s'ingegnava di calmare con
le parole, e coi gesti il tumulto: chiamava a parlamento i capi dei
soldati. Ma nè i democrati cessavano dagli oltraggi, nè i dragoni
pontificj, siccome quelli che si erano infieriti, potevano pazientemente
udire cosa alcuna: rispondevano, non volere altro accordo, se non
quello, che i ribelli incontanente sgombrassero dal palazzo. Preso
allora Duphot da empito sconsigliato, siccome quegli che giovane subito
ed animoso era, sguainata la spada, si precipitava dalle scale, e
messosi coi democrati gli animava a volere scacciar i soldati pontificj
dal cortile. In tale forte punto (a questo serbavano i cieli l'infelice
Roma, che un fortuito e provocato accidente ponesse cagione della sua
distruzione), i dragoni viemmaggiormente inferociti, traevano. Morivano
parecchi furiosi, ne riportava Duphot una ferita mortale, per cui dopo
morì. Dei democrati, udito il suono delle armi, e veduto il sangue
sparso, i più si salvavano fuggendo pel giardino del palazzo; i più
audaci restavano. Era il cortile squallido, e funesto per la presenza
dei feriti e degli uccisi. Caso veramente fatale fu questo; perchè rei
certamente verso il governo papale erano coloro, che avevano permesso, e
forse macchinato espressamente, che la sede dell'ambasciata di Francia
diventasse un fomite di ribellione contro di lui, ma del pari
inescusabili sono i dragoni pontificj dello avervi fatto impeto dentro,
e se il papa avesse subito fatto arrestare i capi di questo reggimento,
per me non so di che l'ambasciatore si avrebbe potuto dolere. Bene
dovevano i soldati circondare il palazzo, ma non entrarvi armatamente, e
farvi sangue; perciocchè, se chi v'era dentro mancava di fede, e violava
la santità del luogo, non era per questo autorizzato il governo
pontificio a violarla: bene soltanto ci si doveva assicurare con farvi
stanziare tante truppe all'intorno, che bastassero, e negoziare al tempo
stesso con l'ambasciatore per allontanare i ribelli.

Scriveva risolutamente l'ambasciatore al cardinale segretario di stato,
comandasse ai soldati, che si ritirassero dai contorni del palazzo.
Rispondeva rappresentando, quanto fosse difficile la condizione, in cui
versava il governo del papa, poichè il ritirare, ed il non ritirare i
soldati era ugualmente pericoloso, quello pei ribelli, che nelle stanze
del palazzo di Francia se ne stavano tuttavia minacciando, questo per
l'intimata nimicizia di Francia: l'ambasciador solo poter cambiar le
sorti; sperarlo il cardinale, perchè generosa era la nazione, cui
l'ambasciadore con tanta dignità rappresentava; avere il cardinale
medesimo per ben dodici anni in mezzo a lei vissuto, e nissuno meglio di
lui averla e conosciuta, ed apprezzata. Fuvvi chi tentando di mitigare
l'animo dell'ambasciatore, il voleva indurre a far uscire dalla sua sede
i nemici del governo, alla quale richiesta non solamente non volle
acconsentire, cagionando, che essi l'avevano preservato contro una nuova
tragedia Basviliana, ma ancora, più sdegnato che mai, rescriveva,
doversi alfin sapere, se coloro, che indirizzavano segretamente i Romani
consigli, avessero ancora a macchinar tradimenti sotto l'ombra della
pace contro la repubblica; a loro non importare, perchè avevano saputo
evitargli, tanti infortunj del popolo Romano generati dalla guerra fatta
contro Francia; spirare ancora, e nelle pontificali truppe aver grado
gli assassini di Basville; punisse il Romano governo gli autori dei
Romani disastri, punisse gli assassini di Basville; a questi soli segni
potere Francia conoscere la Romana fede; per questi soli potersi tra
Francia e Roma conservare l'amicizia: badasse il cardinale segretario
all'acclusa lista; leggerebbevi i nomi degli assassini di Basville, un
abate Beltrami, autor principale della Basviliana tragedia, un Pulcini
caporale, che lo feriva di bajonetta, un barbiere che lo feriva di
stilo; abitare in Roma tuttavia, comparire alla luce impunemente
quest'insanguinati sicarj.

Il governo di Roma, oramai ridotto ad un passo, in cui era del pari
pericoloso il ricusare con giustizia, od il consentire con ingiustizia,
si atteneva alla parte migliore, rispondendo, che Roma non aveva mai
seguitato i consigli dei nemici della Francia; che il primo suo
pensiero, il più efficace suo desiderio era di vivere con lei in termini
d'amicizia; che quanto agli uccisori di Basville, se n'era a tempo
debito fatto processo; che coloro, che erano stati per giudizio convinti
rei del fatto, avevano pagato col debito supplizio le pene, e che
finalmente coloro, che l'ambasciatore notava nella sua lista, o in Roma
non dimoravano, o erano stati per esami giuridici, e per sentenze
solenni conosciuti innocenti.

Si turbava fortemente a queste parole l'ambasciatore, e, chiesti i
passaporti, protestava di volersene partire; il che era segno di guerra.
Offeriva in sì estremo frangente il governo pontificio con sommesse
parole di satisfare per l'accidente occorso (protestando però di nuovo,
e risolutamente affermando, non avervi colpa), alla repubblica Francese,
in quel modo ch'ella stessa avrebbe potuto e chiedere e desiderare.
Aggiungeva il cardinale segretario, pregare l'ambasciadore a
considerare, che in mano sua era posta la conservazione di quanto il
generalissimo suo fratello aveva generosamente conceduto alla Romana
corte. Ma l'ambasciadore, non avuto risguardo alle offerte di
satisfazione, nè alle preghiere del papa, nè deponendo il pensiero di
fare una dimostrazione ostile, tutto sdegnato, o che il fosse, o che il
facesse, se ne partiva pei cavalli delle poste in tutta fretta verso
Toscana. Sclamava, viaggio facendo, in ogni luogo contro i tradimenti
Romani, come gli chiamava, parlava di vendette terribili, incitava i
popoli a ribellione. Come poi giungeva a Parigi, rapportato il fatto nel
modo più conforme al suo intento, ed a quello del direttorio, stimolava
la Francia alla guerra contro Roma. Ordinava il pontefice rimedi
spirituali di preghiere, di digiuni, di penitenze per ovviare alla ruina
imminente: apprestava il direttorio le armi. Già un nido di ribellione
contro il pontefice era formato per opera dei repubblicani in Ancona,
cosa, che da per se sola avrebbe potuto rendere il pontefice
giustificato, se avesse, già molto prima, significato la guerra alle due
repubbliche, Francese e Cisalpina, perciocchè in quell'alzata delle
Anconitane bandiere contro il papa avevano posto le mani sì i presidj
Francesi, che i Cisalpini. Già Pesaro si ribellava, già Sinigaglia, ed
altre terre vicine tumultuavano, e già il grido della repubblica
Anconitana, infelice cagione di sommosse, di ribellioni, di
repubblichette loquaci e serve, spesseggiava sui fianchi dell'orientale
Apennino. Se n'era il pontefice doluto col direttorio; ma le sue querele
furono passate di leggieri da coloro, che perseverando nella loro
pessima intenzione, volevano, non la conservazione, ma la distruzione
sua. Parigi intanto veniva fulminando: il sangue di Basville e di Duphot
chiamar vendetta; doversi disfare quel nido di assassini; l'ultima ora
esser giunta della Romana tirannide; a quest'opera d'umanità esser
serbata la Francia; vedrebbe il mondo, quanto avesse la repubblica a
cura i suoi cittadini, che vivi gli proteggeva, uccisi gli vendicava.
Tali erano le amplificazioni dei tempi, e le turbe seguitavano. Ma a chi
vorrà bene considerare la cosa, parrà certamente, che pur troppo atroce
fatto fu l'uccisione di Duphot, e da essere pianto eternamente; ma gli
parrà ugualmente, che l'accagionarne il governo del papa, e farne
pretesto di sua distruzione, fosse nè ragionevole nè giusto, perchè io
non ho mai, nè credo che altr'uomo che sia stato o sia al mondo, abbia
udito dire, che Pio Sesto, ed il cardinale Doria Pamfili, suo segretario
di stato, fossero assassini, e l'accusargli di assassinio era cosa non
solamente enorme, ma iniqua. Il direttorio, imputando a disegno espresso
del pontefice ciò, che era l'effetto fortuito di provocazioni
straordinarie, mandava comandando a Berthier, marciasse incontanente con
tutto l'esercito a passi presti contro Roma.

Avutisi da Berthier questi comandamenti, quantunque se ne vivesse molto
di mala voglia per essergli venute a noja le rivoluzioni, si metteva in
assetto per mandargli ad esecuzione. Commesso l'antiguardo a Cervoni,
che, come di nazione Corso, sapeva la lingua del paese, gli comandava
che si alloggiasse in Macerata: dava il governo della battaglia a
Dalemagne per modo che d'un solo alloggiamento si tenesse discosto
dall'antiguardo. Alloggiava il retroguardo a Tolentino con Rey, con
mandato di osservare le bocche d'Ascoli, per le quali si va nel regno di
Napoli, e di fare sicure le strade degli Apennini fra Tolentino e
Foligno. Lasciava finalmente con grosso presidio in Ancona Dessolles con
avvertimento di sopravvedere con bande sparse il paese, e tenerlo
purgato dai contadini Urbinati, che portando grande affezione alla sedia
apostolica, erano sempre inclinati a far moto in suo favore. Metteva
alle stanze di Rimini quattromila Polacchi sotto la condotta di
Dombrowski, e con questi anche le legioni Cisalpine, le quali nessuna
cosa santa ed inviolata avendo, commisero atti, di cui quei popoli si
erano mossi a grandissimo sdegno: le avrebbero anche condotte all'ultima
uccisione, se non fosse sopraggiunto Berthier coi soldati di Francia.
Così il sacco, e la rapina erano usati in Italia non solamente dai
forestieri, ma ancora dagl'Italiani.

Incamminandosi alla distruzione del governo pontificio, mandava fuori
Berthier da Ancona il dì ventinove gennajo un manifesto con queste
parole: che già le rive del Tevere si godevano le dolcezze di una pace,
che aveva concluso una crudele guerra, ma che l'implacabile ed
ingannevole governo di Roma cospirava cercando di turbare la quiete
delle nazioni, e per arra dei futuri mali commetteva un vilissimo
delitto; che egli insultava alla moderazione ed alla generosità mostrata
dalla repubblica nel trattato di Tolentino; ch'ei doveva pertanto con
atto uguale alla sua perfidia satisfare alla repubblica; che un esercito
Francese si muoveva ora contro Roma, ma che solo si muoveva per punire
gli assassini del prode Duphot, che solo si muoveva per punire quegli
assassini medesimi ancor rossi del sangue dell'infelice Basville; che
solo si muoveva per castigar coloro, che si erano arditi disprezzare il
carattere e la persona dell'ambasciadore di Francia; che la Francia
sapeva, essere il popolo Romano innocente di tanta immanità e perfidia;
che l'esercito di Francia il terrebbe indenne, e sicuro da ogni
oltraggio.

Poscia Berthier, rivoltosi al soldati, solennemente gli ammoniva, che
solo marciavano per vendicare i delitti commessi contro la repubblica,
per punire il governo di Roma, ed i suoi vili assassini; considerassero,
che come giusta, così immaculata doveva essere la vendetta;
avvertissero, che il popolo Romano non si era mescolato nelle
sceleraggini di chi il reggeva; l'amassero pertanto, il proteggessero;
sapessero, che la repubblica comandava loro, che rispettassero le
persone, le proprietà, i riti, ed i tempj di Roma; darebbersi pene
asprissime a chi si desse al sacco; degni di Francia, degni di
repubblica, degni di loro medesimi si dimostrassero.

Ciò detto, muoveva le schiere al destino loro. Per tal modo la
potentissima repubblica si scagliava contro la religiosa Roma, e contro
un papa già quasi disarmato, e cui faceva sicuro piuttosto la
venerazione che la forza. Le genti repubblicane, preso Loreto, con aver
fatto prigioniero il presidio pontificio, e commessovi qualche sacco,
posto a taglia Osimo, che si era levato a favor del papa, varcati
prestamente gli Apennini, all'appetita Roma si approssimavano. Era in
questo estremo punto l'aspetto della città vario, e per ogni parte
pericoloso: alcune condizioni risguardavano le passate cose, alcune le
presenti; generavansi sette ed umori molto diversi. Il trattato di
Tolentino con avere spogliato il papa della miglior parte de' suoi
stati, e con averlo sforzato a consentire a certe moderazioni nelle
discipline ecclesiastiche, gli aveva tolto gran parte della riputazione
e della riverenza, che prima gli portavano, considerato massimamente che
tali concessioni aveva fatte ad un governo, che con tanto ardore e
pertinacia aveva perseguitato con l'armi sì spirituali che temporali. Il
vedere poi la magnifica Roma spogliata, per soddisfare al vincitore, de'
suoi ornamenti più preziosi, partoriva sdegno ne' suoi popoli, non
solamente contro gli spogliatori, ma ancora contro il pontefice,
giudicando essi sempre dagli effetti, non dalle cagioni, siccome quello,
che pareva loro, che avesse o con imprudenza provocato, o non con
prudenza contentato un nemico irresistibile. Oltre a tutto questo si
trovava il pontefice ridotto alla necessità, per le stipulazioni del
trattato, ad aggravare con nuove tasse i sudditi a fine di poter bastare
alle somme esorbitanti che era tenuto di sborsare alla repubblica.
Quindi ne era nato, che speso tutto il tesoro di San Pietro, si era
dovuto por mano negli ori ed argenti dei privati, gittar nuove cedole
con maggiore scapito così delle vecchie come delle nuove, ed ordinare
una tassa del cinque per centinajo su tutti i beni. Cagione
principalissima poi di mal umore, anche negli aderenti del pontefice e
delle Romane opinioni fu questa, che si venne alla vendita del quinto
dei beni ecclesiastici, il che parve gran attentato contro le immunità
ecclesiastiche. Si lamentavano i cherici, che il pontefice avesse
commesso ne' suoi stati quel medesimo, che con sì solenni parole aveva
condannato, ed in Francia, ed in Cisalpina, ed in altri paesi, in cui si
era posta la falce in questa messe. Fu questa risoluzione molto dannosa
al pontefice, perchè gli tolse il favor di coloro, sui quali
principalmente si fondava la sua potenza. La casse piene di gentilezze
antiche, quelle, che contenevano i denari estorti con tanta difficoltà
dal pubblico e dal privato, da Roma continuamente partendo, e la
sembianza, e il fatto di uno spoglio indefesso ai Romani rappresentando,
accrescevano la mala contentezza, e rendevano il papa spregiato ed
odioso. Nè era nascosto, che le gioje stesse per la valuta di parecchi
milioni, perchè con la pecunia numerata non si era potuto soddisfare ai
patti di Tolentino, erano state poste in balìa del vincitore. Procedeva
dalle angustie dell'erario, che il papa aveva molto rimesso da quelle
pompe, e da quella magnificenza, con le quali era stato solito vivere, e
che gli avevano conciliato l'affezione ed il rispetto delle popolazioni.
Mancato questo splendore, da cui piuttosto, e molto più che dalla virtù
e santità della vita misurano i Romani la eccellenza del principe, si
cambiava l'affetto in disprezzo.

Meritava egli certamente il pontefice più compassione che odio; ma
sogliono i popoli solamente compassionare i principi nelle estreme
miserie di cacciamenti o di prigionìe, e quando la compassione è
divenuta inutile: finchè regnano, quand'anche infelicemente regnano, il
disprezzo o l'odio, piuttostochè la pietà pubblica, gli persegue;
perciocchè il disprezzare o l'odiare i principi è stimato dai popoli
compenso dell'obbedire. In tanta mutazione d'animi le antiche querele si
rinnovavano. Del duca Braschi, nipote del pontefice, si motivava,
arricchito oltre modo con monipolj contro il pubblico, con ispogliamenti
contro i privati: memoravasi la parsimonia di Ganganelli verso i suoi
nipoti, e con la prodigalità di Braschi verso i propri paragonavasi, e
quello a questo di gran lunga anteponevano. Meglio fora stato,
esclamavano, contenersi nella temperanza Ganganelliana, che vivere,
prima profusa vita per elezione, poi misera per necessità. I servitori
soprattutto, di cui tanto abbonda Roma, diminuiti i salarj, si
lamentavano: e siccome quelli, che, secondo il solito, senza freno sono,
facevano un parlare perniziosissimo. Tanto più essi erano di perduta
speranza, quanto più le magnificenze Braschesche, le quali si erano
dilatate in tutta la corte, ne avevano oltre modo accresciuto il numero,
e più erano sprofondati nell'ozio, più si trovavano lontani dal far la
risoluzione di guadagnarsi con onorate fatiche un'onorata vita. Si
arrogavano i discorsi dei politici, e degli amatori dell'antica
disciplina della chiesa. Argomentavano i primi dalla necessità di avere
in tempi difficili e pericolosi un governo d'uomini prudenti, e
conoscitori delle umane cose, non di preti soliti a giudicarne con le
preoccupazioni, e con le astrazioni religiose. Affermavano, poichè si
era giunto a tale che le armi spirituali, perduta l'efficacia loro, più
non giovavano, doversi lo stato commettere al freno di coloro, che
attamente delle passioni umane giudicando, sapevano per uso adoperare
prudentemente i rimedj politici e temporali degli stati infermi: se Roma
spirituale periva, vociferavano, doversi almeno salvare Roma temporale.
I secondi dimostravano a che aveva condotto lo stato Romano la potenza
spirituale eccessiva, e temerariamente usurpata, ed ambiziosamente usata
dai pontefici, e l'esser loro stati esaltati alla potenza terrena.
Andavano dicendo, essere tempo di usare il tempo per ridurre i costumi
trascorsi della chiesa alla semplicità antica, e la potenza dei papi ai
limiti primitivi, per reintegrare i vescovi in quella pienezza di
potestà, che viene loro dal fondatore stesso della religione, per
restituire ai principi l'independenza, che a loro s'appartiene di
diritto, e che tanto è necessaria pel buon governo degli stati; questo
benefizio aver a nascere da tanti sovvertimenti, nè senza un pietoso
fine avere l'infinita sapienza aggravato la mano sui popoli della terra.
Le dottrine Pistojesi, mostrandosi più apertamente, acquistavano maggior
credito, ed i fautori loro nutrivano speranza, che lo stato della chiesa
si avesse a ridurre in similitudine ai tempi che furono prossimi a quei
degli Apostoli. Ma i democrati, che non amavano meglio una religione
riformata, che uno stato regolato, confortati da apparenze tanto nemiche
al papa, ed avendo ardente desiderio della vittoria dei Francesi,
pigliavano novelli spiriti, e più vivamente operando, minacciavano
prossima ruina al reggimento antico. Sentivano, e vedevano i reggitori
della turbata Roma queste cose, ma meglio desideravano, che potessero
porvi rimedio. Pure mandavano fuori provvisioni contro lo sparlare, ma
il tempo era più forte di loro, e la proibizione accresceva la licenza.
Aveva lungo tempo in Roma la maldicenza tenuto luogo di libertà, ed i
Romani cuori umilmente obbedivano, purchè le Romane lingue si potesser
sfogare: sicchè gridavano, esser tolta loro quella libertà, di cui
avevano goduto sino ai tempi, e sin dai tempi strettissimi di Alessandro
e di Sisto, crescere la tirannide con la miseria, pagare i popoli con la
servitù gli errori del governo, diventata essere la condizione Romana
insopportabile. A queste voci i fedeli s'intimorivano, gli avversi
s'incoraggivano, gli odj s'inviperivano. Così lo stringere, e rallentare
il freno era parimente esiziale al papa, crollavasi lo stato già prima
che Francia gli desse l'ultima pinta. Il misero pontefice abbandonato su
quei primi romori da quasi tutti i cardinali, trovava un debole conforto
di parole nel cardinale Lorenzana, protettore del reame di Spagna, nel
principe Belmonte Pignatelli mandato a lui dal re di Napoli, e
finalmente nel cavaliere Azara, ministro di Spagna, solito a creare con
efficacia nei governi di quei tempi inclinazioni verso la repubblica di
Francia, poi ad intromettersi senza frutto, quando il momento era giunto
della distruzione loro. Vedutasi dal papa la ruina inevitabile, ordinava
ai capi de' suoi soldati, facessero nissun moto di resistenza, e si
ritirassero con quel passo, con cui i Francesi si avvicinavano; pensava
intanto alla quiete di Roma, ingrossando il presidio, perchè non voleva,
che l'anarchìa precedesse la conquista.

Il dì dieci febbrajo molto per tempo si mostravano i repubblicani sui
Romani colli: ammiravano una tanta città. Tagliavano trincee, piantavano
cannoni. Per accordo stipulato per parte del papa da Azara, e da alcuni
cardinali, entravano nella magnifica Roma il giorno medesimo, e fatto
sloggiare, il che fu uno spettacolo miserando, dal castel Sant'Angelo il
presidio pontificio, l'occupavano. Prendevano anche, condotti da
Cervoni, i principali posti della città. Poi, accompagnato da' suoi
primi uffiziali, e scortato da grosse squadre di cavallerìa, entrava il
dì undici trionfando Berthier. Al tempo medesimo i manifesti
promettitori di rispetto alle persone, alle sostanze, ai riti, alla
religione si affiggevano su per le mura; dei quali, se più speranza o
timore concepissero i Romani, è dubbio. Alloggiava Berthier nel
Quirinale, mandava Cervoni al Vaticano per far riverenza al pontefice,
assicurandolo della persona e dell'antica sovranità. Scriveva il dì
medesimo del suo ingresso a Buonaparte, che un terrore profondissimo
occupava Roma, e che lume nissuno di libertà appariva da nissun canto;
che un solo democrata era venuto a trovarlo, offerendogli di dar libertà
a due mila galeotti. Dava speranze, e faceva promesse d'ajuto ai
novatori, piuttosto per ordine che per voglia. Queste promesse, e questi
incitamenti sortivano l'effetto; il giorno quindici di febbrajo,
correndo l'anniversario dell'incoronazione del pontefice, che a quel dì
medesimo compiva ventitrè anni di regno, si levava subitamente per tutta
Roma un moto grandissimo di gente, che chiamava la libertà, e mossa fin
su quel primo principio da servile imitazione, traendo seco non so qual
fusto di pino, s'incamminava a calca verso Campo Vaccino. La folla, le
grida, la veemenza crescevano ad ogni passo. Molti correvano per vedere,
alcuni per aiutare, nissuno per contrastare; perchè le pattuglie
repubblicane che giravano, impedivano ogni moto contrario. Giunta che fu
quella immensa tratta dirimpetto al Campidoglio, crescendo vieppiù le
grida e lo schiamazzo, a fronte del famoso colle rizzava l'albero con
una berretta in cima, e viemaggiormente infiammandosi a tale vista,
gridava _libertà_, _libertà_! Nè contenti a questo, i capi givano ad
alta voce interrogando gli astanti, se volessero viver liberi: risuonava
tutto Campo Vaccino del sì. Seguitavano i capi a domandare, _è volontà
questa del popolo Romano_? Di nuovo risuonava Campo Vaccino del sì.
Cinque notai richiesti rogavano l'atto, siccome il popolo Romano sovrano
e libero aveva rivendicato i suoi diritti, che libero e franco si
dichiarava, che al governo del papa rinunziava, che in repubblica voleva
libero vivere, e libero morire. Qui le grida, gli strepiti, il gittar
dei cappelli, l'abbracciarsi, il confortarsi, il pianger dalla gioia, il
ridere per pazzia, che sorsero, non son cose che da umana penna si
possano agevolmente descrivere. Poi i motti contro i preti, contro il
papa, e contro i cardinali, e le ipotiposi sui vizi, parte veri, parte
anco esagerati della corte Romana, andavano all'eccesso. Gli atti e gli
scherzi che si fecero, non son da raccontarsi. Solo dirò, che un padre
di due bellissime fanciulle, venuto con loro sulla piazza pubblica, si
toglieva primieramente, romoreggiando dalla gioia il popolo all'intorno,
il proprio nome, con quello di Tesifonte chiamandosi; poscia le proprie
figliuole sbattezzava. Ambiva quindi, e voleva essere chiamalo
_cittadino Tesifonte_; disordinati segni di più disordinato avvenire.

Rogato l'atto, scritto in ischifosa e servil lingua Italiana, tradotta
dal Francese, si eleggevano dal popolo convocato uomini a posta, perchè
l'atto medesimo portassero a Berthier, e gli raccomandassero la novella
repubblica. Eravi solennità: entrava a guisa di trionfatore per la porta
del Popolo il generale di Francia, con magnifico corteggio dietro ed
intorno di splendidi ufficiali, e di cento cavalli eletti da ciascun
reggimento. Suonavano con grandissimo strepito gli stromenti della
musica militare; l'affollato popolo applaudiva. Non così tosto compariva
alla porta del Popolo, che era presentato di una corona dai capi in nome
del popolo Romano. L'accettava, protestando ch'ella di ragione
apparteneva a Buonaparte, le cui magnanime imprese avevano preparato la
libertà Romana; che per lui la riceveva, che per lui la serberebbe, e
che a lui in nome del popolo Romano la manderebbe. Salito in Campidoglio
bandiva la repubblica Romana solennemente, la riconosceva in nome della
Francia, lodava la libertà, chiamava i Romani figliuoli di Bruto e di
Scipione. Queste cose si facevano, veggendo ed udendo dalle stanze del
deserto Vaticano il canuto ed infermo pontefice. Erano tutto il restante
giorno, e la seguente notte canti, balli, e rallegramenti di ogni forma.

La Cisalpina repubblica a questi sovvertimenti si rallegrava. Scriveva
il direttorio nella solita lingua servile per mezzo del presidente, ai
legislatori Cisalpini, che la patria di Bruto era libera, che i suoi
discendenti avevano solennemente proclamati i diritti dell'uomo, che il
sacro albero rigeneratore dei popoli aveva messo le sue radici sul
Campidoglio, che la ragione era stata vendicata de' suoi oltraggi, che
Roma finalmente non aveva più tiranni; che vi si era creato un governo
provvisorio composto di bravi, ed illuminati repubblicani; che il
vescovo di Roma era guardato dalle truppe Francesi, e che il popolo
quanto inebbriato del sentimento della sua libertà, altrettanto si
manteneva dignitoso, saggio e tranquillo. Quest'erano le poesie, o per
parlare con Buonaparte, i romanzi dei tempi.

Fra mezzo a tanta mina continuava a starsene nelle sue stanze del
Vaticano papa Pio Sesto con qualche apparato di sovranità, tuttochè già
servo fosse; conciossiachè ed usava la sua spirituale potestà, ed i
ministri celebravano gli uffici divini, e gli ufficiali di casa il
servivano, e le guardie Svizzere il custodivano. Ma in quella stato di
Roma non poteva più un papa sussistere, nè per lui per le dignità, nè
pei repubblicani per la sicurezza. Inoltre l'opera del direttorio doveva
consumarsi intiera. S'incominciavano a mandar carcerati in Castel
Sant'Angelo, o confinati nelle proprie case alcuni cardinali, ed altri
personaggi di nome e d'autorità. Toglievasi quindi dal Vaticano la
guardia Svizzera con dolore vivissimo del pontefice, che non se ne
poteva dar pace; vi surrogavano la guardia Francese. Qui io vorrei
tacermi: ma l'amore della verità mi sforza a dire, che il venerando Pio,
ridotto in caso di sì estremo abbassamento, non andava esente, da parte
di alcuni repubblicani di Francia, da scherni tali, che l'ammazzarlo
sarebbe stato poco maggior mancamento. Agli scherni succedeva l'esilio:
Cervoni, avutone comandamento da Berthier, introdottosi nelle stanze del
pontefice, in nome della repubblica Francese gl'intimava, che si
dispogliasse della sovranità temporale, si contentasse della spirituale.
Rispondeva Pio, avere la sua temporale sovranità ricevuto da Dio, e per
libera elezione degli uomini, non potere, nè volere rinunziarvi; alla
età sua di ottant'anni potersi bene fare mali grossi, ma non lunghi;
essere parato a qualunque strazio; essere stato creato papa con piena
potestà; volere per quanto in lui fosse, papa morire con piena potestà;
usassero la forza, poichè in mano l'avevano, ma avvertissero che se
avevano in poter loro il corpo, non avevano parimente l'animo, il quale
in più libera regione spaziando, di accidenti umani non temeva; esservi
un'altra vita per lui oggimai vicina; in lei nulla gli empi, nulla i
prepotenti potrebbero.

Restava, poichè l'animo non avevan potuto vincere, che vincessero il
corpo. Il pubblicano dell'esercito, che al suono delle Romane finanze
era prestamente accorso, appresentatosi al pontefice, gl'intimava, tempo
due giorni, da Roma si partisse. Rispondeva Pio, non potere resistere
alla forza; ma volere, che il mondo sapesse, che sforzato il proprio
gregge abbandonava. Strane venture di tempi, che i repubblicani
andassero a Roma predicando di voler punire gli assassini di Basville e
di Duphot, e conservare il papa, e che gli assassini non punissero, ed
il papa non conservassero; conciossiachè del castigo degli uccisori di
Basville e di Duphot, occupata Roma, non si fece più parola.

Il dì venti febbrajo sforzavano i repubblicani il papa a partire.
Lasciava Pio l'antica sede, cui non era per rivedere più mai.
L'accompagnavano solamente, miserande reliquie di corte tanto sontuosa,
oltre alcuni addetti ai servigi domestici, monsignor Inico Caracciolo di
Martina, suo maestro di camera, e l'abbate Marotti, professor di
rettorica nel collegio Romano, suo segretario eletto. Uscito da porta
Angelica s'incamminava verso Toscana. Lo scortavano e guardavano
diligentemente soldati repubblicani a cavallo. Accorrevano dai luoghi
vicini e dai lontani i popoli riverenti ad inchinare il pontefice
captivo: muovevangli a rispetto ed a compassione la dignità, l'età, la
malattia, la sventura. Per tal modo vecchio, infermo e prigioniero
lasciava Pio Roma, caso non più veduto, dappoichè Borbone ne cacciava
Clemente; lasciava Roma, cui aveva abbellito con opere magnifiche, e che
doveva fra breve essere spogliata di quanto la durezza dei patti
Tolentiniani vi aveva lasciato d'intero e d'intatto; lasciava Roma, già
padrona per opinione del mondo, ora serva per opinione, e per bajonette
di nuove repubbliche. Singolare città, che, o padrona o serva, o
magnifica o saccheggiata, ebbe sempre per destino di provare i due
estremi, in cui gli umani casi si concludono. Trovava il pontefice
ricovero, contuttochè sempre gelosamente fosse custodito, nel convento
degli Agostiniani di Siena, e conforto negli ossequj del gran duca, e
nelle lettere consolatorie scrittegli da tutta la cristianità. Si
dimostrarono in questo pietoso ufficio singolari i vescovi fuorusciti di
Francia, massimamente quelli che dimoravano in Inghilterra. Il tentavano
spesso i repubblicani, perchè rinunziasse alla potestà temporale; il che
egli constantissimamente sempre ebbe negato. Per questa cagione si
ordinava, che più strettamente si custodisse, e se gli ristringeva la
facoltà di veder gente: rigore tanto più da condannarsi, quanto più era
di nissun frutto, ed aveva per fine una rinunzia per forza. Succedeva
poscia un caso spaventoso, che tremava per terremoto il convento, come
se Dio volesse provare sino all'ultimo la costanza del desolato
pontefice; piombavano a croscio le volte, le mura si sfasciavano,
distrutta parte della casa, gli fu forza sloggiare: raccolto prima nel
palazzo Venturi, poi nella villa Sergardi, si riduceva finalmente ad
abitare nella Certosa di Firenze. Ma la sua presenza sul continente,
particolarmente in paese sì vicino a Roma, dava sospetto ai
repubblicani. Perlochè ordinavano, che si trasferisse in Cagliari di
Sardegna. Rappresentavano le benigne persone che continuavano ad avergli
affezione, che nè la sua età, nè le infermità permettevano, che a quel
viaggio marittimo si accomodasse. Anche il re di Sardegna che abborriva
dal divenir custode di un papa, custodia ed odiosa in se, e pericolosa
per l'amicizia che aveva allora con Francia, faceva opera di esimersi.
Infine era Pio lasciato stare nella Certosa insinocchè, venuti in Italia
tempi pericolosi pei repubblicani, lo trasferivano in Francia.

Roma, priva del pontefice, perdeva anche per sacco, parte violento parte
frodolento, le sostanze e gli ornamenti più preziosi del suo stato. Nè
in questo gli spogliatori portavano più rispetto alle sacre che alle
profane cose, alle private che alle pubbliche, perchè le une e le altre
involavano con uguale cupidigia, nè le rapine duravano solamente, come
le antiche, tre o quattro giorni, che anzi non si terminarono se non con
le stanze dei repubblicani; o per meglio dire neanco allora, perchè
venute dopo di loro le truppe regie di Napoli, rinnovarono con brutta
imitazione le rapine ed il sacco. Ma per favellar dei repubblicani, che
a questo tempo erano signori di Roma, cominciava lo spoglio da alcuni
capi sì militari che civili; scendeva per l'esempio nei soldati. Solo
incorrotti si mantennero la maggior parte degli ufficiali di mezzo, i
quali, come si dirà, a conservazione dell'onore offeso, ne fecero un
solenne risentimento. Giravano all'arrivo dei Francesi nello stato
Romano ventisette milioni di cedole, peso incomodissimo, e vera peste sì
del privato, che del pubblico avere. Fu ridotto al quarto il valore
loro, dolorosa, ma salutifera ferita a chi le aveva in sua possessione.
Sarebbe stata questa una legge da lodarsi per ogni parte, se subito dopo
non fosse stata promulgata, che gli agenti del direttorio avevano speso
per le loro provvisioni sì pubbliche che private, quella copia di
cedole, che avevano trovato nelle casse papali, e che non era di poco
momento. Aggiungesi da alcuni, e se vero fu, come pare, sarebbe il caso
molto più enorme, che poco innanzi alla promulgazione della legge, e
quando già si era fatto risoluzione di promulgarla, furono stampate a
fretta cedole per un valsente di sei milioni, e tostamente, per compre
fatte, gittate nel pubblico. Che maneggi fossero questi, il lettore lo
penserà da se. Si levava un grido universale contro gli autori di sì
vituperoso inganno; ma le armi erano più forti dei gridi, e chi più
poteva, tutto ardiva.

Oltre le cedole, le Romane finanze consistevano in una quantità di beni
assai considerabile, che appartenevano allo stato, e questi in nome
della repubblica Francese occupavano i suoi agenti, non che quelli, che
per essere di privato patrimonio di papa Pio, potevano, se non con
ragione, almeno con pretesto cadere in potestà di Francia; conciossiachè
il direttorio si protestava solamente nemico del papa, non dello stato
Romano, al quale anzi professava amicizia. Ponevansi al fisco della
repubblica, deliberazione certamente enorme, i beni del collegio della
Propaganda, quelli del Sant'Officio e dell'Accademia ecclesiastica, le
Paludi Pontine, le tenute della Camera apostolica. Ciò spettava agli
stabili; ma i mobili non si risparmiavano: qui fuvvi, non che
confiscazione, sacco. Quanto di più nobile e di più prezioso adornava i
palazzi del Vaticano, e del Quirinale, fu involato. Fu la cupidigia
degli agenti del direttorio veramente barbara. Dal Vaticano, edifizio
magnifico per undicimila camere, furono tolti, non solamente tutto il
mobile a servigio di persone, ricca e preziosa suppellettile, non
solamente gli arredi mirabili di busti, di quadri, di statue, di camei,
di marmi, di colonne, ma perfino i serrami ed i chiodi, per forma che
l'Instituto nazionale di Roma, che per non so qual derisione fu poco
poscia creato, volendo sedervi dentro, ebbe a pensare a far rimettere e
porte, e toppe, e chiodi dove un appetito insaziabile gli aveva tolti.
Così quella sede nobilissima di Romani pontefici, quella veneranda
depositerìa delle opere di Raffaello e di Michelagnolo,
quell'ornatissimo ricovero di quanto Grecia ed Italia avevano prodotto
di più prezioso, di più gentile, di più grazioso, si appresentava agli
occhi dei risguardanti atterriti quale deserto e saccheggiato abituro. E
queste cose faceva, non la guerra ma la pace, non la nimicizia ma
l'amicizia, non la barbarie ma una vantata civiltà. Seguitava sempre i
passi dell'esercito una compagnìa di sensali, che s'intendeva coi rapaci
pubblicani, ed era pronta a pagare a loro per vile prezzo le ricchezze
acquistate, sicchè le nazioni vinte s'impoverivano, la Francia
vincitrice non s'arricchiva, i soldati non avevano le paghe, e ad ogni
tratto sdegnosi minacciavano di ammutinarsi. Ma i rapitori chiamavano in
aiuto la militar disciplina, come se più i soldati fossero obbligati
all'obbedire, che i pubblicani all'onestà. Le masserizie più vili, alle
quali i capi non abbadavano, si vendevano agii ebrei non per pattuito,
ma per imposto prezzo.

Fu, come il Vaticano, spogliato Montecavallo, fu spogliato Castel
Gandolfo, fu spogliata la nobil sede di Terracina. Come gli arnesi più
squisiti, così il più misero vasellame di cucina furono involati, nè più
risparmiati i sacri che i profani arredi, perchè i vasi sacri della
cappella Sistina, e delle altre cappelle pontificie ebbero a pruovare i
toccamenti dei profani involatori; gli abiti sacerdotali stessi si
diedero alle fiamme per cavarne i metalli preziosi, coi quali erano
tessuti. Passava il sacco dai palazzi dello stato e del papa a quei de'
suoi parenti, ed anzi a quelli di coloro, o principi Romani o cardinali
che si fossero, che più si erano dimostrati costanti nel far argine alle
dottrine, che avevano servito di mossa, e tuttavia servivano di
fondamento alla rivoluzione. Il palazzo di città, quei del principe, e
del cardinale Braschi, quello del cardinale York furono con uguale
avarizia depredati. Soprattutto miseramente guasto e devastato fu quello
della villa Albani, di cui era signore il cardinale, e principe di
questo nome. Quanto in lui si trovava di più prezioso per materia o per
lavoro, fu tocco e rapito dalle avare mani dei forestieri: contro Albani
si scagliavano particolarmente, perchè l'avevano conosciuto affezionato
al pontefice, e mantenitore della opinione, che più nell'Austria che
nella Francia, che più nell'imperatore Francesco, che nel direttorio, il
papa avesse a fidarsi, come se nelle faccende di uno stato indipendente
non avessero ad esser libere le opinioni di chi consiglia, se però non
si voglia dire, che si amano meglio i traditori che i fedeli, meglio chi
consiglia con perfidia che chi con sincerità. Il giardino stesso
dell'Albani fu guasto e deserto; gli aranci, e le altre piante odorifere
o rare vendute a vile prezzo. Quest'era più furto che conquista; perchè
Albani era persona privata, e non certamente nè papa, nè stato, e con
qual diritto avesse ad essere svaligiato, sarebbe bene, che gli
addottrinanti di quel secolo ce l'insegnassero. Non posso io già, nè
voglio passar sotto silenzio una rapina, che gli avari pubblicani
preposti dal direttorio alle finanze d'Italia volevano ad ogni modo fare
di un ricchissimo ostensorio, tutto tempestato di diamanti, che di
proprietà privata essendo di casa Doria, in Sant'Agnese, chiesa di
giuspatronato della medesima famiglia, ogni anno all'adorazione dei
fedeli si esponeva; lo stimavano ottantamila scudi. E perchè il generale
Saint-Cyr, che aveva l'animo tanto ornato di temperanza, quanto alcuni
altri l'avevano contaminato di avarizia, si era opposto, ne ebbe le male
parole, e fu anche richiamato dal direttorio. La rapacità che si usava
in Roma e nei contorni, si dilatava in tutto lo stato Romano, ed ogni
sostanza sì pubblica che privata vi era posta a mercato. Sorse fra gli
altri un caso miserando, che facendosi il giorno ventitre febbraio le
esequie solenni dell'ucciso Duphot per tutta la città, alcune pattuglie
repubblicane, dico alcune, perchè le più si serbarono continenti, rotto
ogni freno di onestà e di disciplina, e non considerato, che l'ufficio a
loro imposto era di conservar intatti il buon ordine e le sostanze,
entrarono nelle chiese, e da loro involarono i vasi e gli arredi
destinati alla celebrazione degli uffizi divini. Nè dal sacco andarono
esenti le chiese appartenenti alle nazioni Spagnuola ed Austriaca,
sebbene l'una alleata, l'altra amica della repubblica vivessero a quel
tempo. Perchè poi nissuna spezie di miseria e di compassione mancasse a
Roma in questo giorno, vi fu la sera gran luminaria alla cupola e nella
piazza del Vaticano; ballossi allegramente al Quirinale. Uditosi nelle
province della Romana dizione il sacco delle chiese di Roma, alcune
delle provinciali chiese furono ancor esse al modo medesimo poste in
preda. Al sacco succedevano le tasse, le quali qualche volta si
convertivano in sacco segreto assai più vile del primo. Erano enormi, ma
vi era modo di riscatto nascosto, e qualche volta a bella posta si
mettevano, perchè i modi del riscatto si usassero. Si tassava la sola
famiglia Chigi di più di ducentomila scudi; l'incisore Volpato di più di
dodicimila, e fra dodici ore avesse a pagargli. Talvolta si minacciavano
le confische per aver denaro; talvolta si addomandava denaro per avere o
quadri, o statue, od altre simili gentilezze preziose. Per tal modo
Roma, già consumata dal trattato di Tolentino, fu del tutto spogliata
per la presenza dei repubblicani.

Non ostante tanti spogli e tante rapine, se ne viveva l'esercito
bisognoso di ogni cosa, e mentre le cassette piene di cose preziose, che
appartenevano agli agenti del direttorio, s'incamminavano alla volta di
Francia, o segretamente, od anche apertamente, perchè a tale di
sfrontatezza si era venuto, i soldati non avevano le paghe corse da
molti mesi, e laceri, e scalzi, e privi di ogni bene, accusavano
l'ingordigia di coloro, che preposti al vitto, ed al vestimento loro,
credevano, dover convertire in benefizio proprio le ricchezze dei paesi
conquistati con le fatiche, e col sangue loro. Gli ufficiali subalterni,
ai quali stava a cuore l'onore di Francia, ed infinitamente cuocevano i
raccontati disordini, accordatisi fra di loro ed in gran numero nella
chiesa della Rotonda adunatisi, facevano un forte scritto, e
l'indirizzarono a Massena, surrogato a Berthier. Addomandavano i soldi
corsi dei soldati, chiamavano vendetta contro i depredatori, per l'onore
dell'esercito offeso. Lo sdegno loro principalmente mirava contro
Massena per le estorsioni da lui fatte, come dicevano, in tutti i paesi
Italiani venuti sotto il di lui governo, massimamente nel Padovano. Nè
minor avversione mostravano contro Haller, cui principalmente accusavano
dell'Italiane espilazioni, e della Francese miseria. Fecero anche
risoluzione di arrestarlo, e di porre a sigillo le sue carte. Massena,
siccome quegli che non soleva portare pazientemente, non che le accuse,
i contrasti, facendosi scudo della disciplina, intimava agli ufficiali
adunati che incontanente si segregassero: quando no, gli costringerebbe
con la forza. Rispondevano, preferir la morte all'infamia, prender Dio
in testimonio della purità delle intenzioni loro. Mandavano nuovi
deputati a Massena. Non fecero frutto, perchè il generale più aspramente
che prima rimproverandogli dell'aver rotto l'obbedienza, gli minacciava
di forza e di castigo. I pubblicani, vedendo quel nembo, o fuggivano, o
si nascondevano, e per ogni forma si consigliavano di salvar il bottino.
Gli ufficiali, ai quali questa volta si erano accostati alcuni generali
dei primi, gelosi parimente dell'onore dell'esercito, di nuovo si
adunavano il dì sette marzo nella chiesa medesima della Rotonda, e con
più forti parole dimostravano al generale, doversi giustificar
l'esercito dei ladronecci commessi, e dar le paghe ai soldati.

Massena intanto era uscito di Roma ordinando, lasciato solamente un
presidio di tremila soldati in Castel Sant'Angelo, ed in altri luoghi
forti, che tutto l'esercito il seguitasse. Sperava partendo, e
distribuendo in diverse stanze i soldati alla campagna, di poter far
risolvere l'intelligenza degli uffiziali. Obbedivano, ma ciascun corpo
creava uffiziali eletti, con mandato di vegliare, acciocchè gl'interessi
loro non ricevessero danno. Gli uffiziali eletti, raccoltisi in
Campidoglio, scrivevano lettere a Berthier, pregandolo di ripigliare il
freno delle genti, e protestavano a Massena di non volergli più
obbedire. Fece ogni opera, ma invano, per riguadagnarsi l'affezione
loro. Laonde, vedendosi in voce di tutti, nè più potendo comandare a
coloro che il chiamiavano coi più odiosi nomi, pensò al ritirarsi, e se
ne andava, lasciato il governo a Saint-Cyr, e a Dallemagne, in Ancona,
donde tutto dolente, e sconfortato scriveva a Buonaparte, pregandolo a
dargli favore presso il direttorio, affinchè lo mandasse ambasciatore a
qualche potenza.

I Romani, osservato lo scompiglio delle genti Francesi, ed essendo
sdegnati per tante vessazioni, nè potendo più oltre portare sì dura
servitù, perchè ora mai un popolo di quasi due milioni di anime era
ridotto alla fame, tentavano un movimento più temerario che considerato.
I primi a romoreggiare furono i Transteverini, gridando _viva Maria_.
Avviatisi verso San Pietro in grosso numero, uccidevano una guardia
Francese, s'impadronivano di Ponte Sisto, e delle strade, che mettono
capo in esso. Al tempo medesimo le campagne tumultuavano; Velletri,
Albano, Marino, Cività di Castello si muovevano; la mossa era grave. Già
i Francesi erano uccisi alla spicciolata, e già le più grosse squadre si
trovavano in pericolo. Ma essendo gente valorosa, usa all'armi ed ai
tumulti improvvisi, poste dall'un de' lati le dissensioni loro,
muovendogli il pericolo comune, si ordinavano tostamente alle battaglie
contro quei popoli spinti piuttosto da furore, che da disegno bene
ordinato. Vial muovevasi contro la gente tumultuaria in Roma, Murat
contro quella del contado. Fu fatto in queste battaglie molto sangue,
perchè i Francesi coi loro squadroni agguerriti combattevano virilmente,
ed i Romani, mossi da furore e da zelo religioso, menavano ancor essi la
mani aspramente. Infine prevalendo la disciplina e l'opera delle
artiglierìe bene governate dai repubblicani, di cui mancavano i Romani,
acquistarono i primi con molta preponderanza il vantaggio. Dispergevansi
gli avversarj, e si nascondevano chi per le case, e chi per le campagne.
Fecero i contadini ritiratisi ai monti una testa grossa; ma Murat,
penetrando coi soldati armati alla leggiera in quei riposti ricoveri,
gli sperperava. Di cencinquanta prigioni, parte furono mandati al remo,
parte giustiziati con le palle soldatesche. Roma piena di terrore,
d'orrore e di sangue, lagrimosamente si querelava. Si toglievano con
diligente cura le armi ai popoli. Accagionaronsi, come fautori di questo
moto, o fosse verità o pretesto, i cardinali, ed altri prelati sospetti
d'affezione verso il papa. S'intimò ai primi, o rinunziassero alla
dignità cardinalizia, o andassero carcerati. Rinunziarono Antici ed
Altieri; ricusarono Antonelli, Giuseppe Doria, Borgia, Roverella, la
Somaglia, Carandini, Archetti, Mauri, Mattei; fu dato bando ai due
ultimi dalle terre della repubblica Romana. Gli altri, prima posti in
carcere, poi condotti a Civita vecchia, ed imbarcati su navi sdrucite,
furono mandati a cercar ricovero in paesi stranieri. Il cardinal
Rezzonico, come infermo di mal di morte, fu lasciato stare: Albani, che
più d'ogni altro desideravano di avere in poter loro, fu fatto correre
dai cavalli leggieri, che il seguitavano, ma giunse a salvamento nel
regno. In questo modo quanto aveva la chiesa cattolica di venerando per
età, per dignità, per dottrina, era disperso e calpestato. Non solo
enormi, ma pazze cose erano queste, perchè il torre rispetto a uomini
rispettati portava con se, quando che fosse, il vilipendio di coloro che
non gli rispettavano, perchè la licenza è male contagioso, e si appicca
facilmente dagli uni agli altri.

Gli accidenti Romani fin qui narrati sapevano di tumulto e di
confusione, siccome quelli, che sulle prime succedevano alla militare
conquista. Restava, che la oppressione e la servitù si ordinassero sotto
ingannevole forma di governo regolare, come se fosse intento dei
conquistatori di fare scherno alla libertà, e di metterla in odio a
tutti coloro che l'amavano. A questo fine aveva il direttorio mandato a
Roma quattro suoi commissarj, che furono Faipoult, Florent, Daunou, e
Monge, uomini, che facevano professione di amare la libertà.
Deliberarono fra di loro di dar una constituzione alla repubblica
Romana. Pareva un gran caso quel delle leggi, che avessero da uscire da
una Francia per una Roma per mezzo di uomini rinomati e mandati a bella
posta da Parigi, massime da Daunou e da Monge, ambidue venerandi per
ingegno, per dottrina e per virtù. Ed ecco pubblicarsi un corpo di
constituzione, il quale altro non era, che sotto nomi Romani la
constituzione Francese; imperciocchè sotto nome di consolato, di senato,
di tribunato, di tribunale di alta pretura a di alta questura, vi era un
direttorio, un consiglio degli anziani, un consiglio dei giovani, un
tribunal di cassazione, e commissarj dei conti. A questi si aggiungevano
gli altri fastidj servili delle amministrazioni centrali per ciascuno
spartimento della repubblica, e di una amministrazione centrale per ogni
cantone. Si noverarono otto spartimenti, del Tevere, del Cimino, del
Circeo, del Clitunno, del Metauro, del Musone, del Trasimeno, e del
Tronto. Avevano per capitali Roma, Anagni, Viterbo, Spoleto, Macerata,
Sinigaglia, Perugia, e Fermo. Erano questi i magistrati; le leggi, come
quella di Francia. Nel che, oltre il copiar servile, gli uomini prudenti
osserveranno, quanto inetto fosse il dare nomi medesimi a cose diverse,
e quanto dannoso alla libertà il servirsi di nomi antichi, che suonavano
potenza e libertà, in uno stato di oppressione, e di servitù. Ne fu
tolta autorità a parole venerate. Dalle leggi passava l'imitazione
insino agli abiti; perchè i magistrati furono ordinati vestirsi alla
francese, mutato solo pei consoli, senatori, e tribuni il color rosso in
nero; la forma simile a quella dei quinqueviri, degli anziani, dei
cinquecento di Francia.

Si crearono consoli per la prima volta Liborio Angelucci da Roma, Ennio
Quirino Visconte da Roma, Giacomo Dematteis da Frosinone, Panazzi
d'Ancona, Reppi d'Ancona. Ma variarono molto nella breve vita della
repubblica Romana i consoli, perchè si scambiavano ad un primo capriccio
del generale, o del commissario di Francia. Fu instituito segretario del
consolato un Bassal, il quale già mandato da Buonaparte a fomentare la
rivoluzione di Venezia, se n'era ora venuto a fomentar quella di Roma.
Chiamaronsi ministri un Torriglioni, un Camillo Corona, un Mariotti, un
Bremond Francese.

Come se gli spogli, le tasse violente, i comandamenti non solo
imperiosi, ma ancora capricciosi abbastanza non avvertissero i Romani
della servitù, inserirono i quattro commissarj nella constituzione
Romana questo capitolo, che fu il trecentesimo sessagesimonono, che si
avesse a fare, al più presto, un trattato d'alleanza tra la repubblica
Romana e la Francese; che insino a che questo trattato fosse ratificato,
tutte le leggi fatte dai due corpi legislativi Romani non potessero
essere nè pubblicate, nè eseguite senza l'approvazione del generale
Francese che stava al governo di Roma; che il generale medesimo potesse
di sua propria autorità fare tutte quelle leggi, che a lui paressero
necessarie, conformandosi non ostante alle instruzioni del direttorio.

La constituzione Romana aveva posto a difficile partito coloro, che
occupavano le cariche ancora sussistenti del governo precedente, e
generalmente tutti coloro, che, sentendo tuttavìa a norma delle antiche
massime, erano pure obbligati, per le necessità loro, a servire allo
stato nuovo. Era nella constituzione un capitolo, che ordinava di giurar
odio alla monarchìa, fedeltà ed attaccamento alla repubblica. Papa Pio
aveva udito dal suo secesso della Certosa di Firenze, che il governo
della repubblica esigeva questo giuramento da tutto il clero, e dai
parochi di Roma. Volendo per regola delle coscienze definire questa
materia, e parendogli, che non si convenisse ai ministri della religione
il giurar odio ad alcuna forma di governo, scrisse un breve a monsignor
Passeri, vice gerente di Roma, ammonendolo non esser lecito prestar
puramente, e semplicemente il giuramento suddetto, ed ordinandogli di
notificare agi'intimati questa sua decisione pontificia e di avvertire,
che l'eseguissero. Ma siccome, continuava a discorrere, interessava
anche moltissimo, che la repubblica fosse persuasa della rettitudine
delle massime del clero di Roma relativamente al repubblicano governo
conformi in tutto agl'insegnamenti della cattolica religione, così
statuiva, che ciascuno potesse con sicura coscienza giurar fedeltà e
soggezione alla repubblica, che attualmente comandava, essendo stato
unanime insegnamento de' Santi Padri, e della chiesa, che sia dovuta
fedeltà e subordinazione a chi, secondo le varietà dei tempi, ha in mano
le redini del governo, o sia a chi attualmente comanda. Definì inoltre,
che ciascuno potesse giurare di non prender parte in qualsivoglia
congiura, trama, o sedizione pel ristabilimento della monarchìa, e
contro la repubblica; e potesse altresì giurare odio all'anarchìa,
essendo questa uno stato di disordine. Finalmente deliberò, che si
potesse giurare fedeltà ed attaccamento alla constituzione, salva
peraltro la cattolica religione. Pensava papa Pio, che i magistrati
della repubblica non avrebbero rigettato questa formola, giacchè era in
tutto conforme, come si esprimeva, all'atto del popolo sovrano dei
quindici febbrajo del 1798, con cui il popolo riunito innanzi a Dio, ed
al mondo tutto, con un sol animo, ed una sola voce aveva dichiarato,
voler salva la religione, quale di presente venerava ed osservava, cioè
la religione cattolica. Ma partito da Roma monsignor Passeri, e
succedutogli nella carica di vice gerente l'arcivescovo di Nassanzio,
quest'ultimo di propria autorità, e contro le intenzioni del papa, diede
una seconda instruzione, per cui i professori del collegio Romano e
della sapienza si credettero autorizzati a prestare, come fecero, il
giuramento tale qual era prescrito dalla constituzione, solo facendo
verbalmente qualche protestazione. Udì gravemente il papa
quest'accidente, e rescrivendo all'arcivescovo, lo ammonì di nuovo delle
sue intenzioni, gli comandò, richiamasse la seconda instruzione, e si
lamentò, che per lei, e per l'esempio dei professori soprannominati
sembrasse, che Roma già maestra di verità, si fosse fatta maestra
dell'errore. Savie, prudenti, e conducevoli alla quiete dello stato
erano queste sentenze di Pio. Da loro si può dedurre un utile
ammaestramento, e quest'è, che la religione è, e debb'essere tutta
spirituale, e che non le è lecito l'ingerirsi nella forma del governo
politico delle nazioni. Intanto questa faccenda dei giuramenti, per
l'ordinario tanto gelosa, si rammorbidì facilmente sì per la prudenza
del papa, come per la sopportazione dei magistrati della repubblica, nè
produsse, come si temeva, o movimenti, o persecuzioni d'importanza.

Creata la repubblica Romana, si spegneva l'Anconitana, la quale non era
stata mai altro, che un appicco contro il papa, l suoi territorj, salvo
San Leo, s'incorporarono alla Romana.

Il dì venti marzo si celebrava nella vastissima piazza del Vaticano, la
confederazione della repubblica Romana a guisa di quella, che fu da noi
descritta della Cisalpina. Furonvi archi trionfali, sinfonìe,
illuminazioni, canti, balli; magnifica festa, ma con molto schiamazzo, e
molte satire alla Romanesca. Saliva con grande apparato sul Campidoglio
Dallemagne, chiamava i senatori, apriva il senato, spiegava al vento la
Romana bandiera. Poi instituiva il tribunato, quindi i consoli sulla
piazza del Vaticano; bandiva la constituzione, dichiarava Roma libera; i
consoli dall'alto della scalea giuravano. Si coniava poscia, pure
Romanescamente al solito, la medaglia adulatoria, bella assai, e con
questi motti: _Berthier restitutor urbis, e Gallici salus generis
humani_.


FINE DEL TOMO III.




INDICE DEL PRESENTE VOLUME


  1797

  Nuovi pensieri di Buonaparte                           _pag._ 6
  Si accosta all'Alemagna                                       8
  Thugut, ministro Austriaco                                   10
  Parole di Buonaparte ai soldati                              11
  Disposizioni dell'Austria                                    12
  Debolezza morale del suo esercito                            13
  Carlo arciduca viene in Italia                               13
  Disposizione dell'esercito Austriaco                         14
  Differenza tra Carlo e Buonaparte                            15
  Lusignano si arrende prigione ai Francesi                    17
  Francesi passano la Piave                                    17
  E il Tagliamento                                             17
  Schulz generale prigioniero                                  18
  Joubert in Tirolo                                            19
  Rompe Laudon                                                 20
  Kerpen si ritira a Sterzing                                  20
  Joubert prende Brissio                                       21
  Tirolesi all'armi                                            21
  Progressi di Laudon                                          22
  Joubert si ritira a Linzo                                    23
  Laudon prende Trento e Roveredo                              23
  Ocskay custodisce male la Ponteba                            24
  È battuto da Massena                                         24
  Vittoria di Tarvisio e di Raibel                             26
  L'arciduca pensa a difendersi                                26
  Differenza nel combattere de' Francesi e Tedeschi            28
  Buonaparte a Clagenfurt                                      29
  Scrive all'arciduca                                          30
  Risposta che ne riceve                                       30
  Trattato di Leoben                                           31
  Clarke a che avesse esortato l'imperatore                    32
  Tradimento che si ordisce contro Venezia                     33
  Baraguay d'Hilliers s'impadronisce di Bergamo                34
  Podestà Ottolini                                             34
  Congregazione segreta in Milano                              34
  Landrieux                                                    34
  Segretario Stefani                                           34
  Avvocato Serpieri                                            34
  Membri della congregazione segreta                           35
  Battaglia provveditore                                       35
  Rivoluzione in Bergamo                                       36
  Lefevre comandante                                           37
  Scaccia Ottolini da Bergamo                                  38
  Rivoluzione di Brescia                                       40
  Vincenti                                                     40
  Incertezze del Battaglia                                     41
  Scrive a Buonaparte                                          41
  Antonio Niccolini conduce gente contro Brescia               42
  Mocenigo podestà                                             42
  Minaccie di Lecchi                                           43
  Battaglia cede                                               43
  Mocenigo fugge                                               43
  Pisani stato molto tempo nei piombi                          43
  Querele del Senato                                           44
  Pesaro e Corner mandati a Buonaparte                         44
  Risposta di questi                                           45
  Minaccia di Landrieux                                        45
  Risposta di uno del direttorio al nobile Querini             46
  Lusinghe di Kilmaine                                         48
  Rivoluzione di Crema                                         49
  L'Hermite a Crema                                            50
  Gambazocca, Asperti, Locatelli, Romini                       50
  Differenza tra Brescia e Bergamo                             51
  Insidie contro Verona                                        52
  Il capitano Pico                                             52
  Schiavoni mandati a Verona                                   53
  Giovanelli ed Erizzo provveditori                            53
  Conte Francesco degli Emili                                  53
  Conte Verità e conte Valenza                                 54
  Due Castelli come taglieggiato                               54
  Fatto di Salò                                                55
  Cicogna provveditore                                         55
  I popoli Veneti si armano                                    56
  Falso manifesto attribuito al Battaglia                      57
  Salvadori n'è l'autore                                       57
  Termometro politico, giornale                                58
  Minaccie di Lahoz                                            60
  Dimostrazioni ostili di Buonaparte contro Venezia            62
  Junot mandato a Venezia                                      62
  Lettera di Buonaparte al doge                                63
  Risposta del doge                                            65
  Altre insolenti calunnie di Buonaparte                       65
  Sue proposte alla repubblica fatte da Lallemand              67
  Risposta del senato                                          69
  Francesco Donato e Leonardo Giustiniani mandati a
    Buonaparte                                                 70
  Avvisi dell'ambasciatore Grimani                             70
  Altri del Querini                                            71
  Vissovich e sue fraudi                                       71
  Ingiustizia del direttorio contro Querini                    73
  Fermenti nel Veronese                                        74
  Capitano Carrere                                             75
  Prete Malenza                                                75
  Generale Balland                                             76
  Sollevazione di Verona                                       76
  Giovanelli provveditore                                      80
  Capitano Caldogno e conte Nogarola                           81
  Predica di Luigi Colloredo cappuccino                        84
  Laugier vuole entrare con legno armato nel porto di
    Venezia                                                    90
  Domenico Pizzamano                                           90
  Il legno Francese assaltato dagli Schiavoni                  91
  Trattative per Verona                                        92
  Verona si arrende                                            95
  Il cappuccino Colloredo decapitato                           96
  Rapine dei Francesi in Verona                                96
  Bouquets commissario di guerra                               97
  Verona taglieggiata                                          97
  Lahoz fa rivoltar Vicenza                                    97
  Furibonda lettera di Buonaparte                              99
  I tre inquisitori e il comandante del Lido carcerati        100
  Donato e Giustiniani a Buonaparte                           100
  Risposta che loro dà                                        101
  Intima guerra a Venezia                                     103
  Apprestamenti di Venezia                                    105
  Adunanza in casa del doge Manin                             106
  Parole del doge                                             106
  Il cavalier Dolfin                                          106
  Francesco Pesaro                                            107
  Zaccaria Vallaresso                                         107
  Giuseppe Priuli e Niccolò Erizzo                            107
  Parole del procurator Pesaro                                108
  Il doge in gran consiglio                                   109
  Pietro Antonio Bembo                                        112
  Fermezza di Angelo Giustiniani                              113
  Commozioni in Venezia                                       115
  Giovan Andrea Spada                                         115
  Tommaso Pietro Zorzi                                        116
  Gallino, Giuliani, Sordina, Dandolo                         116
  Doge Manin                                                  116
  Pietro Donato                                               116
  Francesco Battaglia                                         116
  Tommaso Condulmer                                           116
  Priuli, Erizzo                                              117
  Villetard mette astio in Venezia                            117
  Perfidia di Buonaparte                                      121
  Capitoli di Venezia                                         122
  Terrore nel gran consiglio                                  125
  L'aristocrazìa abolita in Venezia                           126
  Dolore del popolo                                           128
  Sorte di un pizzicagnolo                                    128
  I Francesi in Venezia                                       129
  Trattato di pace tra la repub Francese e Veneziana          130
  Buonaparte scrive a Faipoult a Genova                       134
  Rusca, Serrurier, Brueys si accostano a Genova              135
  Genova in pericolo                                          135
  Agostino Spinola bandito                                    135
  Speziale Morando                                            136
  Vitaliani da Napoli                                         136
  Saliceti a Genova                                           136
  Filippo Doria                                               137
  Tumulto in Genova                                           137
  Le prigioni dischiuse                                       140
  Sollevazione del popolo                                     142
  Caso di uno schiavo turco                                   143
  Giacomo Brignole doge                                       144
  Intimazioni di Buonaparte a Genova                          145
  Ridomanda la mutazione del governo                          149
  Rusca verso Genova                                          150
  Serrurier                                                   150
  Brueys dinanzi al porto                                     151
  Cambiaso, Carbonara e Serra a Buonaparte                    152
  Pensieri di Buonaparte                                      153
  Capitoli tra Francia e Genova                               153
  Capi del nuovo governo                                      155
  Vitaliani predica la libertà                                156
  I nobili si nascondono                                      156
  Giancarlo e Gerolamo Serra                                  157
  Libro d'oro abbruciato                                      157
  Statua di Andrea Doria                                      158
  Condizione di Genova                                        159
  Feudi imperiali chiamati Monti Liguri                       160
  Prete Cuneo                                                 161
  Persone chiamate a comporre la Costituzione                 162
  Solari, vescovo di Noli                                     163
  Riforme religiose in Genova                                 163
  Avvocato Boccardi mandato a Parigi                          164
  Rivarola e Spinola richiamati da Parigi e da Londra         164
  Decreto estorsivo come sentito                              164
  Rapine de' Barbareschi contro Genova                        166
  Casabianca e Duphot generali Francesi in Genova             166
  Sette in Genova                                             167
  Nobili arrestati                                            168
  Popolazioni di Bisagno si levano                            168
  Duphot va ad incontrarli                                    169
  Frate Pezzuolo e Marcantonio da Sori                        169
  Sollevazione in Polcevera                                   169
  Il governo tratta coi sollevati                             170
  I sollevati sono battuti da Duphot e Seras                  171
  Faipoult accusa Serra a Buonaparte e Serra accusa
    Faipoult e Duphot                                         172
  Generale Lannes a Genova                                    173
  Nuova costituzione di Genova                                173
  Beniamino Constant                                          174
  Sottin sostituito a Faipoult                                175
  Faccende di Piemonte                                        176
  Insinuazioni del conte Balbo a Parigi                       177
  Lettere di Buonaparte sugli Italiani                        184
  Trattato tra Francia e Sardegna e opposizioni che incontra  186
  Talleyrand                                                  189
  Conte di Castellengo                                        192
  Donino e Pasio arrestati                                    193
  Moti a Novara e a Fossano                                   193
  Boyer e Berteux arrestati                                   194
  Altri moti in Racconigi, Carignano, Chiari e Moretta        194
  E in Asti                                                   194
  Conte Avogadro a Biella                                     194
  Moncalieri si solleva                                       196
  Carlo Tenivelli, storico, suoi casi                         196
  Condannato a morte                                          199
  Provvisioni sul caro dei viveri                             201
  Diritti feudali soppressi                                   203
  I sollevati rimessi in obbedienza                           203
  Lettere di Buonaparte                                       204
  Ranza arrestato                                             204
  Supplizj in Piemonte                                        205
  Goveano fatto morire contro la fede                         206
  Beyer e Berteux mandati al supplizio                        207
  Pensieri di Buonaparte                                      209
  Moti tra i Cisalpini, Termometro politico                   211
  Società di pubblica istruzione                              212
  Discorsi che vi si fanno                                    212
  Condizione degli stati d'Italia                             215
  Giuseppe Buonaparte e suo detto sui Romani                  215
  Tumulti in Valtellina                                       216
  Buonaparte dà una costituzione alla Cisalpina               217
  Padre Gregorio Fontana                                      218
  Serbelloni, Moscati, Paradisi e Alessandri preposti al
    governo della Cisalpina                                   219
  Altre persone e corpi governativi                           219
  Festa nel Lazzaretto                                        220
  Parole di Serbelloni                                        222
  Giuramento dei popoli                                       223
  Decreto del direttorio Cisalpino                            224
  Società di pubblica instruzione fatta chiudere              225
  Bologna, Imola, Ferrara si uniscono alla Cisalpina          225
  Altre aggregazioni                                          226
  Cardinal Chiaramonti                                        227
  Predica in favore della democrazìa                          227
  Visconti ambasciatore della Cisalpina a Parigi              231
  La Cisalpina riconosciuta da varj stati                     233
  Marescalchi mandato a Vienna                                235
  Consigli della Cisalpina da chi composti                    236
  Francesco Gianni                                            236
  Lettera di Buonaparte alla Cisalpina                        237
  Insidie dei re contro la Francia                            239
  Pichegru                                                    239
  Barthelemì, Carnot                                          240
  Barras                                                      240
  Il diciotto fruttidoro, i congiurati o fugati, o mandati
    in esilio                                                 242
  L'Austria tenta Buonaparte                                  242
  Buonaparte inganna i principi                               245
  Disegni di Barras                                           245
  Conte d'Entraigues arrestato                                246
  Fugge da Milano                                             247
  Espressione di Buonaparte che discuopre la sua ambizione    248
  Trattato di Campoformio                                     249
  Impertinenti detti di Talleyrand                            251
  Condizione di Venezia                                       254
  Giuliani e Dandolo                                          254
  Vidiman e Jablovitz                                         254
  Victor generale                                             256
  Savonarola                                                  256
  Padovani negano l'acqua dolce a Venezia                     257
  I Tedeschi s'impadroniscono dell'Istria                     257
  Moti in Dalmazia                                            258
  Sollevazione di Traù e di Sebenico                          259
  Querini                                                     259
  Zara in mano degli Austriaci                                260
  Affezione de' soldati al vessillo di san Marco              260
  Tutta la Dalmazia in potere de' Tedeschi                    261
  Querele dei municipali                                      261
  I Francesi pensano ad aversi le isole Joniche               263
  Brueys                                                      263
  Vidiman governatore di Corfù                                263
  Baraguey d'Hilliers                                         265
  Generale Gentili                                            266
  Bourdè, capitano di nave                                    266
  Arnauld                                                     266
  Francesi sbarcano a Corfù                                   267
  Rapine                                                      268
  Le altre isole in poter dei Francesi                        268
  Schifose menzogne di Buonaparte                             269
  Teotochi e Scordilli capi di parte                          270
  Rapporto di Arnauld                                         271
  Effetti dell'arrivo dei Francesi in Corfù                   271
  Sordina, arriva a Corfù                                     272
  Baraguey d'Hilliers domina in Venezia                       272
  Venezia spogliata dai Francesi                              273
  Cavalli di Lisippo                                          275
  Leoni del Pireo                                             275
  Tesoro del duca di Modena                                   276
  I _Romani in Grecia_ del Barzoni                            277
  Barzoni vuole uccidere Villetard                            278
  Generosità di Villetard                                     279
  Festa funerea a Venezia                                     279
  La stessa festa proibita da Bernadotte in Udine e perchè    282
  Crudeltà di Guyeux                                          282
  Giuseppina Buonaparte a Venezia                             283
  Pratiche dei Veneziani per unirsi colla terraferma          284
  Berthier rompe il congresso                                 285
  Venezia vuole unirsi alla Cisalpina                         285
  Detti obliqui di Buonaparte                                 286
  Tiene Vicentino                                             286
  De Angeli e Buonaparte                                      286
  La vendita di Venezia fatta manifesta                       287
  Generosa risoluzione di Vidiman                             290
  Lettera di Villetard a Buonaparte                           292
  Risposta di Buonaparte                                      294
  Altra lettera di Villetard                                  296
  Deliberazione dei Veneziani                                 298
  Serrurier e suoi atti barbari                               298
  Consegna Venezia agli Austriaci                             300
  Spogliazioni di Roma                                        300
  Cacault, ministro del direttorio in Roma                    301
  Il papa vuol condurre a' suoi soldi il generale Provera     302
  Teofilantropia cosa fosse                                   303
  Giuseppe Buonaparte ministro a Roma                         303
  Duphot e Sherlock                                           304
  Tumulto in Roma                                             306
  Duphot ucciso                                               307
  Giuseppe Buonaparte parte da Roma                           310
  Il direttorio dichiara la guerra al papa                    311

  1798

  Berthier marcia contro Roma                                 311
  Suo manifesto                                               312
  Umori in Roma                                               314
  Duca Braschi                                                316
  Cardinale Lorenzana                                         318
  Principe Belmonte Pignatelli                                319
  Cavaliere Azara                                             319
  I repubblicani entrano in Roma                              319
  Albero della libertà in Campo Vaccino                       320
  Atto del popolo Romano che si dichiara libero               320
  Condizione del pontefice                                    322
  È menato prigioniero                                        324
  Terremoto in Siena                                          325
  Rapine in Roma e nei contorni                               326
  Villa Albani saccheggiata                                   329
  Ostensorio ricchissimo                                      330
  Esequie a Duphot                                            331
  Miserie dell'esercito                                       332
  Estorsioni di Massena e di Haller accusate                  332
  Ripiego di Massena                                          333
  Gli ufficiali gli negano obbedienza                         333
  Insurrezione dei Romani                                     334
  Cardinali perseguitati                                      335
  Commissarj Francesi a Roma                                  336
  Costituzione Romana                                         336
  Breve lodevolissimo del papa                                338
  L'arcivescovo di Nassanzio cambia di sua autorità il
    breve                                                     340
  Festa della confederazione in Roma                          341


FINE DELL'INDICE


PUBBLICATO IL 16 AGOSTO 1833

  STORIA D'ITALIA

                          DAL 1789 AL 1814


                               SCRITTA
                           DA CARLO BOTTA

                               TOMO IV



                              CAPOLAGO
                         _presso Mendrisio_
                        Tipografia Elvetica

                            MDCCCXXXIII




STORIA D'ITALIA




LIBRO DECIMOQUARTO

SOMMARIO

      Nuova confederazione in Europa contro la Francia. Spedizione
      d'Egitto. Presa di Malta. Buonaparte sbarca, e prende piede in
      Egitto. Battaglia navale di Aboukir. Accidenti di Napoli.
      Garat, ambasciadore di Francia presso al re Ferdinando. Suo
      discorso al re. Effetti prodotti nel regno dalla vittoria
      conseguita dagl'Inglesi ad Aboukir. Il re Ferdinando si
      risolve alla guerra contro la Francia: si muove contro lo
      stato Romano, e se ne rende padrone. Brutta condotta dei
      Napolitani a Roma. Accidenti in Cisalpina: trattato d'alleanza
      fra le due repubbliche. Trouvé, ambasciadore di Francia in
      Cisalpina. Suo discorso d'ingresso al direttorio Cisalpino;
      riforma violentemente la constituzione data da Buonaparte:
      mali umori prodotti da quest'operazione. Scritti pubblicati
      contro di Trouvé, e di Rivaud, che gli era succeduto. Sette, e
      congregazioni politiche nate in Italia pei cambiamenti fatti
      in Cisalpina.


Ma tempo è oramai, che ci alziamo a descrivere alcune maggiori cose, per
cui mutossi inopinatamente lo stato d'Europa, quel dell'Africa turbossi,
le Ottomane spade chiamaronsi ad insanguinar l'Italia, ed il dominio di
questa combattuta parte d'Europa passò da Francia a coloro, che di nuovo
la combatterono. Concluso il trattato di Campoformio, si riposava la
Francia in pace con tutte le potenze del continente, ed oltre a ciò
aveva per alleate la Spagna, il Piemonte, la Cisalpina e la Olanda. Le
vittorie conseguite, il nome de' suoi generali, il valore e costanza dei
suoi soldati, avevano dato timore a tutti i principi, massimamente
all'imperatore d'Alemagna, che era stato battuto da più forti percosse,
ed aveva sofferto maggiori danni. Per la qual cosa, quantunque tutti
vedessero mal volontieri confermarsi in Francia, vale a dire nel centro
dell'Europa, principj contrari alla natura dei governi loro, contenuti
dal timore, nissuno ardiva di muoversi, ed aspettavano tempi migliori.
Perciò la Francia, non avendo nissun sospetto vicino al continente,
poteva voltar tutte le sue forze contro l'Inghilterra. A ciò fare ella
si trovava molto ben provveduta. Abbondava di navi da guerra proprie, di
capitani di mare, e di marinari eccellenti, e di più poteva aggiungere
alla sua tutta la marinerìa della Spagna e dell'Olanda, sue alleate. Il
pericolo dell'Inghilterra era gravissimo tra per questo, e per le cose
tutte di Francia, d'Olanda, e di Spagna tanto vicine che si ritrovavano
in potere del suo nemico; i porti d'Italia alla medesima signorìa
obbedivano. I soldati di terra, ed i generali dell'esercito, che si
potevano imbarcare per la fazione, erano per fama, e per valore egregi.
Già si spargevano voci della spedizione contro l'Inghilterra, già si
facevano concorrere le navi, sì grosse che spedite, nei porti più
vicini, e già Pleville-Leplay, ministro di marina, e ammiraglio di
Francia, andava sopravvedendo le coste, che prospettano l'Inghilterra.
Era il governo di Francia desideroso di fare questa spedizione per
tenere sempre più gli animi sospesi, e per impiegare generali, e soldati
vittoriosi, usi alle guerre, e che non avrebbero mai quietato nella
pace, e volentieri si sarebbero messi a tentar novità con pericolo dello
stato: al che si sapeva, che fra tutti Buonaparte era inclinato; il
direttorio aveva avuto sentore dei tentativi fatti presso al vincitore
d'Italia dai confederati per rimettere i Borboni, e delle promesse, e
delle speranze da lui date su di questo disegno. Nel che si vedeva, che
o volesse attenere le promesse ai principi, o le volesse usare per se,
era ugualmente pericoloso al direttorio.

In questa condizione di tempi i ministri d'Inghilterra, Pitt
principalmente, guida allora, e indirizzatore dei consigli di quel
reame, conobbero il pericolo, in cui erano, tra per le forze del nemico,
ed ancora per esservi nell'Inghilterra medesima non pochi, che avendo
accettato i principj della rivoluzione Francese, e desiderando di porgli
in opera nella patria loro avrebbero potuto secondar i Francesi, e
cooperare alla ruina, e sovvertimento dell'antico stato. Però avendo
potentissima occasione di muoversi, si mettevano all'ordine per ovviare
a tanto precipizio, tentando con ogni sforzo di accendere un novello
incendio di guerra sul continente, con stimolar di nuovo le potenze alle
cose di Francia. Ciò amavano meglio, che le speranze incerte e lontane
di Buonaparte.

Per commovere adunque novellamente tutto il mondo, comandavano ai loro
ambasciatori e ministri presso i potentati d'Europa, e massimamente a
quello presso l'Austria, che con efficaci parole esponessero il
pericolo, che sovrastava a tutti gli antichi governi, se la repubblica
Francese mettesse ferme radici e si confermasse, se quei principj
sovvertitori di ogni buon governo prevalessero; allegassero le rovine
d'Italia e d'Olanda; rappresentassero la Svizzera recentemente contro
ogni fede assalita, con crudeltà invasa, con avarizia spogliata;
dimostrassero, già d'ogni intorno, ad onta della pace giurata,
romoreggiare all'Austria le armi tiranniche, i principj perturbatori, le
grida degli scapestrati libertini. A che dar tempo a chi previene il
tempo? questo essere il momento d'insorgere, che le cose erano tenere;
l'aspettare, essere eccidio manifesto: però rendersi necessario il fare
senz'altro indugio ogni sforzo per ispegnere quei mostri, che
minacciavano di voler tutto divorare. Quest'erano le esortazioni dei
ministri d'Inghilterra: offerivano al tempo stesso denari, ed ajuti di
genti.

A queste instigazioni rispondeva l'Austria, che troppo più che si
convenisse, erano state debilitate le sue forze nell'ultima guerra,
troppo più esauste le sue finanze, troppo più l'inimico si era fatto
grosso, massime in Italia, perchè ella potesse subito, e sola sul
continente venire ad un cimento tanto pericoloso colla Francia; che non
ostante si offeriva ad insorgere di nuovo, ed a correre all'armi, se la
Russia consentisse a voler anch'essa venire efficacemente a parte della
contesa e la spalleggiasse con pronti ajuti. Aggiungeva che nell'opera
della Russia consisteva tutta l'importanza del fatto.

La Russia tentata rispondeva, perchè ella, così come l'Austria, stimava
miglior partito il farsi strada coll'armi proprie che lo stare alle
speranze di Buonaparte, che s'accosterebbe volentieri alla lega, quando
l'Inghilterra l'assicurasse della Turchìa: temeva, che muovendo le armi
contro la Francia, la Porta Ottomana si muovesse contro di lei.
Gl'Inglesi allora, ed a questo fine tentarono il governo Ottomano.
Rispondeva il sultano, che per l'antica unione della Porta con quel
paese non voleva muovere le armi contro la Francia, nè collegarsi con
loro che le muovevano; perchè poco temevano gli Ottomani dei principj
Francesi, e che poco loro importava, che la Francia vivesse in
repubblica o monarchìa.

Non potendo adunque i ministri d'Inghilterra con questi stimoli, e
promesse venir a capo dell'intento loro di seminar nuove discordie, ed
importando alla salute dell'Inghilterra, che nascessero presto nuove
turbazioni, si voltavano ad altre arti, sperando di ottenere dalla
Francia stessa contro di se medesima quello, che non avevano potuto
conseguire da' suoi nemici. A questo fine mandavano agenti a posta a
Parigi con le mani piene d'oro, i quali dicevano al direttorio, ed a
tutti che avevano autorità nelle cose, che per verità e' bisognava
trovar nuove occupazioni ai soldati, acciocchè non se ne stessero oziosi
con pericolo di novità nello stato; che e' bisognava trovar nuovo
pascolo all'ambizione dei generali, massime di Buonaparte, che allora si
viveva in Parigi con la mente volta a cose nuove; ma che la spedizione
contro l'Inghilterra non era impresa da doversi fare, perchè un
generale, e soldati, che acquistassero vittoria di un paese così
importante, così ricco, e così vicino alla Francia, qual era
l'Inghilterra, avrebbero poscia potuto facilmente farsi padroni del
governo stesso di Francia; che perciò ponendo anche l'esito felice della
spedizione d'Inghilterra, sovrastava un gran pericolo, anzi il più
grande di tutti; che pertanto era d'uopo voltare i pensieri altrove, e
verso paesi più lontani, ma però di molta importanza, perchè in questo
caso la fama delle cose fatte sarebbe meno pregiudiziale, e ad ogni modo
avrebbe il governo tempo di assicurarsi contro i tentativi di generali e
soldati vittoriosi: pensassero bene, quanto già loro fosse molesta la
fama, e la grandezza di Buonaparte per le vittorie d'Italia, e qual
sospetto darebbe loro, se la potente Inghilterra vincesse. A queste cose
astutamente soggiungevano, che pareva, che l'Egitto fosse paese, dove
acconciamente si potesse mandare l'esercito, contrada ricca, poco
dipendente dalla Porta, a cavallo tra l'Asia e l'Europa. Quai vantaggi
pel commercio di Francia, quai progressi per la civiltà, quali speranze
per le Indie, se a Francia accadesse di farsi padrona dell'Egitto?
Speravano gli autori di queste insinuazioni, che l'assaltare la Francia
l'Egitto avesse ad essere per lei cagione di nimicizia col sultano, la
qual nimicizia era il fondamento principale di tutte queste nuove
macchinazioni.

Questi discorsi andavano molto a versi del direttorio. Ma da un'altra
parte i medesimi agenti andavano tentando l'animo di Buonaparte con
dirgli, che l'impresa d'Inghilterra non era di così facile esecuzione,
come forse si aveva concetto nell'animo, e come pareva a prima giunta,
per gli ordini antichi, e tanto radicati in quel regno, per la forza del
suo navilio, per l'altezza d'animo di tutta la nazione a non lasciarsi
così di leggieri conquistare dai Francesi, nazione sua emola; pensasse
al lagrimevole fine di Hoche; considerasse, che la conquista
dell'Inghilterra ingelosirebbe il direttorio, e lo farebbe facilmente
precipitare in partiti pericolosi, e funesti alla fama, ed all'essere
suo; che sarebbe in paese più lontano assai meglio posto in propria
balìa per operare con più libertà; che pure un tal paese s'appresentava
alle menti loro, la cui conquista ecciterebbe tanto grido in Europa, e
tanto lustro aggiungerebbe al suo nome, quanto veramente la conquista
dell'Inghilterra, e che quest'era, a parer loro, l'Egitto.

Piacque la proposta al giovane capitano, il quale, sebbene fosse giusto
e sagace estimatore degli uomini e delle cose in ogni altra faccenda,
sentiva ciò non ostante un poco del romanzesco, quando si trattava di
guerra, e di gloria militare. Aveva egli già in quel tempo voglia, e
proposito di disfar il governo del direttorio, cioè quello degli
avvocati, come diceva, e siccome impaziente e subito in tutte le sue
azioni, gli pareva ogni momento mille anni, che non venisse
all'esecuzione. Nondimeno la guerra d'Egitto gli gradiva molto a motivo
del romanzo, ed a questa accomodava finalmente l'animo dicendo, che un
governo, che pure aveva di fresco concluso una pace gloriosa, non poteva
così facilmente essere distrutto. Sperava, che mentre egli conquistasse
l'Egitto, e facesse vieppiù chiaro il suo nome per una impresa tanto
straordinaria, sarebbe nata o qualche turbazione in Francia, o qualche
guerra fuori, che avrebbe dato occasione ai popoli di desiderarlo, e che
intanto la memoria di quel beneficio della pace data così recentemente
dal direttorio si sarebbe debilitata.

Ma gli agenti d'Inghilterra, e quelli, che da loro si erano lasciati o
sedurre o ingannare, persuadevano con efficaci parole al direttorio, che
per l'occupazione dell'Egitto non si sarebbe la Porta tenuta offesa, nè
la concordia fra i due stati interrotta. Adducevano, che poca era la
dipendenza dell'Egitto dalla Porta; che i Mamalucchi, nemici
irreconciliabili del governo Ottomano, ne erano i veri e reali signori;
che contro di questi dovevano i Francesi protestare di voler voltar le
armi; che si poteva far credere alla Porta, che l'occupazione
dell'Egitto sarebbe momentanea, e necessitata solamente dalla guerra,
che la Francia aveva con l'Inghilterra; che la provincia sarebbe di
nuovo rimessa in potestà della Porta con molta maggior divozione di
prima per la distruzione dei Mamalucchi, e che finalmente si potevano
rappresentare ai ministri Ottomani molti vantaggi commerciali per la
presenza dei Francesi in Egitto.

In tale forma accordate le cose s'incominciava a disporre gli animi in
Francia ad un'impresa tanto straordinaria. Vi si parlava dell'Egitto,
come di una terra promessa, della prosperità del commercio, della
scoperta delle antichità, dei progressi della civiltà, del cacciamento
degl'Inglesi dall'Indie, della padronanza di quelle ricche sponde del
Gange. Allignavano facilmente questi pensieri in Francia: perchè la
nazione, animosa per indole propria, era a quei tempi talmente accesa,
che qualunque più alto e difficoltoso fatto le pareva di facile
esecuzione, e la difficoltà stessa le era sprone e speranza. Taleyrand
leggeva all'Instituto uno scritto composto con singolare eleganza e
maestrìa, con cui dimostrava e l'importanza dell'Egitto, e l'utilità
della sua possessione. Si dava voce, ch'egli stesso fosse per esser
mandato ambasciatore straordinario presso alla Porta Ottomana per
ispiegar bene a quel governo i pensieri della Francia rispetto alla
spedizione d'Egitto, e per mantener tuttavia salva l'antica concordia
fra i due stati. Furono anche spediti dispacci indirizzati a lui a
Costantinopoli, come se già fosse partito, ed avviato a quella volta.

Intanto con grandissimo apparato si provvedevano le cose necessarie alla
spedizione. Concorrevano sì da Francia che da Italia, uomini, navi, armi
e provvisioni di ogni sorte a Tolone, dove si era condotto Buonaparte
per soppravvedere e sollecitare. Era egli poco innanzi stato tratto
membro dell'Instituto, e con tale qualità ne' suoi dispacci
s'intitolava, volendo conciliarsi gli animi degli scienziati, e dei
letterati di Francia, che aveano grande autorità nelle faccende, e si
mostravano molto invidiosi del dominio militare. Voleva altresì, che gli
uomini si persuadessero, che quantunque soldato, ed uso alle guerre, era
non ostante protettore della civiltà, e di chi la fomenta. Ciò importava
anche alla spedizione in un paese, antico fonte del sapere. Imbarcaronsi
pel medesimo fine alla volta dell'Egitto molti scienziati di chiaro nome
in Francia. Ma l'Inghilterra dall'un de' lati favoreggiando Buonaparte,
e sollecitando le sue passioni più vive, dall'altro nutrendo gli
smisurati desiderj, ed i sospetti del direttorio, aveva riuscito ad un
fine molto utile per lei, quello di metter discordia tra Francia e
Turchìa, d'abilitar la Russia ad unirsi coll'Austria, di aprir
l'occasione all'ultima di levarsi a nuova guerra, di sviare da' proprj
lidi una gran tempesta, di privar la Francia de' suoi migliori capitani
e soldati, di avventurare in mari lontani il potente navilio Francese,
ed insomma di fare in modo che l'Europa tutta si turbasse di nuovo con
grandissimi movimenti. Questa fu una delle opere più memorabili di
Guglielmo Pitt.

Salpava l'armata Francese, che portava con se tante sorti, avviandosi
verso Levante. Pareva ai repubblicani, ed era veramente l'isola di Malta
molto opportuna al dominio d'Africa e d'Europa. Massimamente poteva la
sua possessione facilitare a chi l'avesse, la conservazione dell'Egitto,
ed i traffichi del commercio del Levante, ai quali allora mirava, come a
cosa di somma importanza, la Francia. Era oltre a ciò manifesto, che chi
fosse padrone di Malta, ed avesse forze considerabili sul mare, poteva
facilmente turbare Sicilia e Napoli. Grande fomento, e scala già davano
a questo disegno l'essersi i repubblicani fatti padroni di Roma, ed il
romoreggiare, che vi facevano con tanto strepito per mezzo di quei
principj, coi quali si sforzavano di persuadere che i re fossero
detestabili, le repubbliche desiderabili, le rivoluzioni felici.

Da Roma potevano facilmente sommovere con le parole, sovvertire con la
forza gli stati di terraferma di Napoli, da Malta la Sicilia. Già fin
dai tempi d'Italia aveva Buonaparte applicato l'animo alla conquista di
Malta. I suoi agenti, fra i quali il primo in questa macchinazione, e il
più principale fu Regnault di San Giovanni d'Angely, uomo d'ingegno
vasto, di cuore astuto, e di parlatura molto spedita, l'avevano reso
sicuro, che con seicento mila franchi si poteva aver l'isola. Nè è da
passarsi sotto silenzio, che i cavalieri di Malta, in ciò molto degeneri
dai loro antecessori, attendevano piuttosto al vivere agiatamente,
usando le ricchezze loro in mezzo ai cristiani, che al combattere
virilmente sulle navi contro i Turchi. Per la qual cosa, oltre
l'efficacia del denaro, infame per chi lo dà e per chi lo riceve, si
prevedeva, che l'isola non avrebbe fatto una forte resistenza a chi
l'assaltasse. Così Buonaparte accostandosi a Malta, tanto forte
propugnacolo, e che con tanto valore aveva retto contro tutte le forze
di Solimano imperatore dei Turchi, andava ad una impresa certa; che
senza dubbio in tanta pressa per la fazione d'Egitto, non si sarebbe,
senza una tale sicurezza arrischiato a tentare un fatto, che gli poteva
riuscire lungo e difficile.

S'appresentava sul principiar di giugno in cospetto della contaminata
Malta la repubblicana armata. Portava forti armi, e corruttele ancor più
forti. Aveva Buonaparte condotto con se alcuni antichi cavalieri, che
abbandonata l'isola, si erano poco innanzi condotti ai soldi dei
repubblicani, e loro ajutavano all'eccidio della loro antica compagnìa.
Avevano pratica col cavaliere Bosredon di Ransijat, segretario del
tesoro dell'ordine, tocco dalle nuove opinioni. Chiedeva il generale
repubblicano l'entrata sotto pretesto di far acqua: gli fu risposto,
entrasse, ma con due navi solamente. Finse di averla per male, e
sbarcato nella cala San Giorgio, servendogli di guida i fuorusciti
Maltesi, assaltava le opere esteriori delle fortificazioni. Fu
debolissima la difesa; nè i cannoni entro i luoghi loro, nè le munizioni
piene, nè i soldati confidenti; che anzi essendo stata fra di loro
seminata discordia da coloro, che s'intendevano coi Francesi,
combatterono debolmente e scompigliatamente, temendo di essere traditi.
La Valletta poteva ancor tenersi per la fortezza del luogo, ancorchè le
difese non fossero apprestate; ma da una parte le corruttele operavano,
dall'altra le femmine, i fanciulli, i fuggitivi di ogni grado e di ogni
condizione, che dalle campagne si erano ricoverati in città all'apparire
del nemico, facevano un gran terrore. Convocava Ferdinando Hompesch,
gran maestro, la dieta dei cavalieri, ma non piena, perchè nè i più
vecchi furono chiamati, senza dei quali nissuna deliberazione
d'importanza, secondo gli statuti dell'ordine, si poteva fare, nè i più
valorosi, nè i più fedeli; perchè nè il balìo di Tigny, nè Gurgeo, nè
Clugny, nè Tillet, nè Bellemont, nè Loras, nè La Torre San Quintino, nè
La Torre del Pino con altri di più chiaro nome, comparvero, non avendo
avuto invito dal gran maestro. Indotti i più, piuttosto dalle speranze
che dai timori, deliberavano di domandar tregua; poi giunto presso il
gran maestro Marmont, si risolvevano del tutto alla dedizione sotto la
mediazione di Spagna. Convennero le due parti nei seguenti capitoli; i
quali chi vorrà considerare, facilmente si persuaderà, che se fu
ignobile la resa per le sue cagioni, non fu meno brutta la capitolazione
pei premj, che vi si stipularono. Rimettessero i cavalieri dell'ordine
di San Giovanni Gerosolomitano ai Francesi la città ed i forti di Malta,
rinunziando in favore della repubblica di Francia alla proprietà, ed
alla sovranità ch'essi avevano su quell'isola, e su quelle di Gozo e di
Comino; usasse la repubblica la sua autorità presso il congresso di
Rastadt, perchè il gran maestro, sua vita durante, conseguisse un
principato almeno uguale a quello ch'ei perdeva, e di più essa
repubblica si obbligasse a dargli per sostentazione della sua vita, una
pensione di trecentomila franchi annui, e due anni anticipati della
pensione per compenso del suo mobile; avessero i cavalieri Francesi
dalla repubblica una pensione di settecento franchi, i sessagenari di
mille; facesse la repubblica ufficio presso la Ligure, la Cisalpina, la
Romana, e l'Elvetica, perchè i cavalieri Liguri, Cisalpini, Romani, e
Svizzeri ottenessero la medesima provvigione; conservassero i beni
propri in Malta; procurasse la repubblica presso tutti i potentati
d'Europa, che i beni dell'ordine fossero conservati ai cavalieri di
ciascuna lingua; la religione si serbasse salva, ed intatta.

Il dì dodici giugno furono posti in poter dei Francesi i forti Emanuele,
e Tigny, il castello Sant'Angelo, le opere della Bormola, della
Cottonara, e della città vittoriosa. Il tredici, i nuovi signori presero
possessione del forte Ricasoli, del castello Sant'Elmo, delle opere
della Valetta, e di Floriano. Trovarono due navi da guerra, quattro
galere, dodici centinaja di cannoni, munizioni in copia. Fecero il gran
priorato di Malta, ed altri cavalieri dell'ordine adunati in Pietroburgo
una solenne protesta contro la dedizione, tacciando Hompesch
d'improvvidenza, di viltà, e di perfidia, e ritirandosi dall'obbrobrio,
in cui affermavano essere meritamente incorsi Hompesch medesimo,
Ransijat, San Tropez, ed altri dei loro compagni.

Venuto Buonaparte in possessione di un'isola tanto importante, vi creava
un governo temporaneo, di cui fe' capo Bosredon di Ransijat. Poi veniva
agli esilj ed alle espilazioni. Bandiva i cavalieri dall'isola, e fra di
loro Hompesch, che se n'andò in Germania a vivere una vita ignorata,
poichè onorata non la poteva più vivere. Ordinava Buonaparte, usando in
questo l'opera del chimico Berthollet, che s'involassero gli ori, gli
argenti, e le pietre preziose, che si trovavano nella chiesa di San
Giovanni, ed in altri luoghi dipendenti dall'ordine di Malta, eccettuati
solo quelli, che fossero necessari alla celebrazione dei riti, e così le
argenterìe degli alberghi, e quella del gran maestro; gli ori, e gli
argenti si convertissero in verghe, ed ogni cosa si serbasse pei servigi
dell'esercito.

Quasi al tempo stesso l'isola di Gozo s'arrendeva al generale Reynier,
mandatovi a posta da Buonaparte. Poscia il generalissimo, partendo
dall'espilata isola con tutta l'armata, si avviava ai suoi destini
d'Egitto. Lasciava Malta al governo di Vaubois, tanto onorato uomo,
quanto valoroso soldato. Vi lasciava anche quel Regnault ambidestro,
tanto favellatore egregio, quanto amministratore superbo. La più rara
suppellettile, e fra questa la spada del gran mastro, e le bandiere
dell'ordine, poste sulla fregata la Sensibile, s'incamminavano alla
volta di Francia. Ma incontrata la nave dagl'Inglesi, fu presa, e le
preziose conquiste condotte in Inghilterra. Erano sulla fregata Baraguey
d'Hilliers, ed Arnault: accusò Arnault della perdita della nave la viltà
dei forestieri. Nel che è da sapersi, che questi forestieri altro non
erano, che galeotti napolitani liberati da Buonaparte dalle galere di
Malta, e posti da lui, non so con qual decoro, a governar la Sensibile.
La conquista di Malta, tanto conforme alle sorti fino allora continuate
della repubblica di Francia e di Buonaparte, empiè di maraviglia
l'Europa, di timore l'Austria, di spavento Napoli. Solo gl'Inglesi, che
avevano il navilio intero, e d'invitta fama, non se ne sgomentarono;
anzi dimostrando animo maggiore, quanto più grave era il pericolo, si
preparavano al gran contrasto.

Giunto Buonaparte sui lidi Egiziani, e con tutta felicità sbarcatovi,
s'impadroniva di Alessandria: poscia con pari felicità procedendo
s'insignoriva dei luoghi più importanti e più forti di quella contrada.
Non è disegno nostro il descrivere l'Egiziana guerra, siccome quella,
che troppo è lontana dalle cose d'Italia. Solo ci piace raccontare,
poichè per lei si cambiò lo stato d'Italia, e fu avvenimento tanto grave
per tutta Europa, la battaglia navale di Aboukir.

Avevano gl'Inglesi, come abbiam narrato, notizia anticipata della
spedizione d'Egitto, ed avuto anche presto avviso della partenza
dell'armata da Tolone, siccome quelli che stavano molto all'erta, con
tanta celerità la seguitarono, che arrivarono alle bocche del Nilo prima
dei Francesi; nè avendogli trovati, si erano andati aggirando pel
Mediterraneo con isperanza d'incontrargli, e di combattergli. Nè ciò
venendo loro fatto, tanto sicura notizia avevano dell'intento dei
Francesi, di nuovo voltavano le vele verso le egiziane spiaggie. Correva
il giorno primo d'agosto destinato dai cieli ad una delle più aspre, e
più terminative battaglie, che il furore degli uomini abbia mai fatto
commettere, e di cui vi sia memoria nei ricordi delle storie, pieni per
altro di tanti spaventevoli accidenti. Viaggiava con l'armata Britannica
il vice ammiraglio Nelson, al quale dall'ammiraglio San Vincenzo era
stato commesso il carico di cercare, e di combattere l'armata Francese,
ed a piene vele solcava il mare verso Alessandria d'Egitto, quando tra
le una e mezzo, e le due ore meriggiane del sopraddetto giorno scopriva
l'armata di Francia sorta in sull'ancore nella cala d'Aboukir, ed
ordinata alla battaglia. Scoversero al tempo medesimo i Francesi la
vegnente armata nemica, e questa e quella sollevando gli animi
all'importanza del fatto, che stavano per commettere a difesa e gloria
delle patrie loro, si preparavano al cimento. Noveravansi nell'armata
Inglese tredici navi, ciascuna di settantaquattro cannoni, ed erano
quest'esse: la Vanguardia, nave capitana, su cui sorgeva Nelson,
l'Orione, il Culloden, il Bellerofonte, il Golia, il Zelante, il
Minotauro, la Difesa, l'Audace, il Maestoso, il Presto, ed il Teseo. A
questi si trovavano congiunti il Leandro di cinquanta cannoni, e la
fregata la Mutina di trentasei: insomma mila e quarantotto cannoni.
Tutto questo navilio governavano meglio di ottomila eletti marinari.

Erano nell'armata di Francia una nave grossissima, stanza
dell'almirante, nominata l'Oriente, tre di ottantaquattro, il Franclino,
il Tonante, il Guglielmo Tell, nove di settantaquattro, il Guerriero, il
Conquistatore, lo Spartano, l'Aquilone, il Popolo sovrano, il Felice, il
Timoleone, il Mercurio, il Generoso, con la Diana, fregata di
quarantotto, la Giustizia, fregata di quarantaquattro, l'Artemisia, e la
Seria, ambedue di trentasei: insomma mila e novanta cannoni per armi,
circa diecimila e novecento marinari per governo; imperciocchè i
Francesi sono sempre soliti ad empiere le loro navi di maggior numero di
gente. Aveva il supremo governo di tutto questo fiorito navilio
l'ammiraglio Brueys, capitano delle faccende navali espertissimo, e
d'animo non minore della sua perizia. Si era egli, dopo di avere
svernato con parte delle suddette navi nel porto di Corfù, condotto a
Tolone per alla fazione d'Egitto, avendo Buonaparte in lui preso somma
confidenza. Ma la condizione delle due armate era l'una dall'altra molto
diversa. Veleggiava per l'alto mare la Inglese, mentre la Francese sorta
sull'ancore sprolungava il lido da maestro a scirocco. Accresceva la sua
sicurezza l'isoletta di Aboukir, ma però un po' troppo lontana, per
potere con molta efficacia difendere il passo; era posta a capo della
fila, e munita di artiglierìe. Alcune più piccole navi provvedute di
bombarde, e che fra le altre erano fatte stanziare, davano maggior nervo
all'armata. Questo modo di combattere aveva eletto l'ammiraglio della
repubblica per non privarsi del tutto degli ajuti di terra, e perchè
prevaleva per la grossezza delle navi, e pel numero dei combattenti. Le
quali condizioni essendo per lui migliori, non voleva esporsi al
pericolo, che in una battaglia a vele, ed in tutto navale, nel qual modo
di combattere tra armata ed armata sogliono gl'Inglesi, per la
precisione e prestezza delle mosse, avere il vantaggio, si
pareggiassero. Poi, usando i Francesi di trarre con le artiglierìe loro
nel corpo delle navi nemiche, era manifesto che i tiri meglio sarebbero
aggiustati, e maggior colpo farebbero, scagliati da navi sull'ancore,
che da navi sulle vele. Così egli si prometteva una probabile vittoria,
poichè i suoi soldati essendo animosissimi, non aveva, in tale modo
combattendo, cagione di temere che il coraggio loro venisse sopraffatto
dalla maggior perizia degl'Inglesi. Spirava il vento da maestro,
volgendosi un poco verso tramontana-maestro. Non così tosto l'ammiraglio
Inglese scoverse l'armata Francese, che diè il segnale della battaglia,
ordinando alle navi, che s'accostassero tutte al nemico, chi più presto,
il meglio. Dalla parte sua Brueys fe' salire incontanente i marinari
delle navi minori sulle maggiori, e sprofondava un'ancora di più,
acciocchè le sue navi fossero più ferme, e i suoi si persuadessero, che
quello era il luogo, in cui per loro abbisognava o vincere o morire.
Egli poscia si pose co' suoi migliori ufficiali a velettare sulla gabbia
dell'Oriente, sito pericolosissimo, perchè gl'Inglesi usano di tirare in
alto nelle vele, e nel sartiame. Si scagliavano gl'Inglesi con impeto
grandissimo contro l'antiguardo, e contro il mezzo dell'armata nemica, i
quali con tutte le artiglierìe di poggia fulminando, ferocemente gli
ributtarono, non senza aver loro recato danni gravissimi. In questo
primo incontro le artiglierìe dell'isoletta ajutarono non poco l'opera
delle navi. Tornarono gl'Inglesi all'urto un'altra volta, e sarebbe
stata la battaglia più lunga e più pericolosa per loro, poichè Nelson si
ostinava in voler dar dentro al petto dell'armata nemica, che se gli
scopriva per poggia, se al capitano Foley del Golìa non fosse avvenuto
l'audacissimo pensiero di ficcarsi, girando attorno alla punta
dell'antiguardo Francese, tra il lido e l'armata nemica, donde ne
avveniva, che i Francesi, perdendo il vantaggio di poter essere assaliti
solamente da una parte, cioè da poggia, potevano, fra due tempeste di
fuoco e di palle trovandosi, essere fulminati da ambe le parti, cioè da
poggia, e da orza. Pensollo, e fecelo anche con ardire, e perizia
inestimabile Foley. Consideratasi dagli altri l'importanza di questa
mossa, che tanto vantaggiava le sorti degl'Inglesi, il Golìa fu
prestamente seguitato dal Zelante, dall'Orione, dal Teseo, dall'Audace,
e finalmente dalla Vanguardia, vascello almirante. Nè così tosto erano
per tal modo trapassati a orza dei repubblicani, che, gettate le ancore,
incominciavano a trarre con una furia incredibile.

Al tempo stesso le altre navi Inglesi, poichè non potevano esser
molestate dalle navi del mezzo e del retroguardo nemico, che sull'ancore
più dietro erano sorte, si arringavano a poggia delle Francesi, e con
furiosi tiri le tempestavano. Così tutto l'antiguardo Francese, e parte
della mezza fila, che erano il Guerriero, il Conquistatore, lo Spartano,
e l'Aquilone, combattuti da ambi i lati travagliavano grandemente,
quantunque sulle prime con molto valore si difendessero. Ma sopraffatti
da quella prepotente forza, rotti, fracassati, disalberati, ed incapaci
di muoversi a volontà, non che mareggiare con disegno, si arrenderono.
Il vento in questo, che continuava a soffiare da maestro, sospingeva il
fumo di tante artiglierìe sulla mezza schiera, e sul retroguardo
Francese, e tutto, qual foltissima nebbia, l'ingombrava, nebbia, che
solo era rotta dai foschi lumi delle tiranti artiglierìe. Era lo
spettacolo orrendo; i Francesi, che si trovavano in terraferma, ansj del
fine, che tanto grave era per la patria loro, ascesi sui luoghi più
alti, prospettavano l'augurosa battaglia. Così la specola, e le torri
d'Alessandria, così i terrazzi, e le logge di Rosetta, e la torre di
Abul-Maradur, distante un tiro di cannone da questa città, erano piene
di repubblicani, paventosi a quello che vedevano, ed a quello che
udivano. Al tempo stesso gli Arabi si erano sparsi sul lido, condotti
parte dalla contentezza di vedere i repubblicani, cui molto odiavano, in
sì grave pericolo, parte dalla speranza di avergli a svaligiare, quando
cercassero di ricoverarsi a terra. Pareva, che non si potesse aggiungere
terrore ad uno spettacolo già tanto spaventevole pel rimbombo di tante e
sì grosse artiglierìe. Eppure una nuova scena si scoverse piena ancora
di maggiore spavento. S'era fatto notte; il Bellerofonte s'attaccava con
l'Oriente. Ma questa enorme mole con un fracasso orribile lo teneva
lontano, e tanto lo conquassava, che poco più sarebbe andato a fondo.
Sopraggiungeva in questo mentre l'Alessandro, che trovatosi più vicino
ad Alessandria aveva tardato ad arrivare, e si metteva tosto a
bersagliare ancor esso l'Oriente. Il Leandro, che era stato compagno
all'Alessandro, giuntosi col medesimo, assaltava il Popolo sovrano, ed
il Franclino. Poi altre navi Inglesi si avvicinavano ai vascelli
Francesi, che tuttavia combattevano, poichè, vinta la vanguardia, era
fatto loro facoltà di girsene ad assaltare le navi della fila mezzana.
Così l'Oriente, ed i suoi due vicini il Franclino ed il Tonante, si
trovarono ad un tempo stesso bersagliati da tutte parti. L'ammiraglio
Brueys, che in tanto estremo accidente aveva compito tutte le parti di
esperto ed animoso capitano di mare, ferito prima nel capo e nella mano,
fu finalmente da una palla diviso in due a mezzo il corpo. Casabianca,
capitano dell'Oriente, ferito gravemente ancor egli, era stato costretto
a lasciare l'ufficio. In mezzo a quel tumulto ecco gridarsi
sull'Oriente, ch'egli ardeva. Nè v'era modo a spegnere; le trombe rotte,
le secchie fracassate, gli uomini fuor di mente toglievano ogni
speranza. La scheggia, e le palle Inglesi continuavano a tempestare.
Ardeva l'Oriente, tanto bella e tanto potente nave, ed ardendo spargeva
fra quelle tenebre tutto all'intorno un funesto chiarore. Davano opera
gl'Inglesi ad allontanarsi, perchè nella finale ruina di quella mole
smisurata temevano l'ultimo sterminio. Infatti verso le dieci della sera
con un rimbombo, che parve più che di grossissimo tuono, e con un
incendio, come quando il cielo di nottetempo pare tutto acceso da non
interrotte folgori, scoppiò. Successe a tanto caso, per lo spavento e
per lo stupore, per ben dieci minuti un subito ed alto silenzio. Le navi
così vicine come lontane, ravviluppate da fumo, da tizzoni, da rottami
d'ogni sorte, non si vedevano, nè senza fatica poterono preservarsi
dalle circondanti fiamme. Poi le artiglierìe rincominciarono lo strazio,
massime dal canto degl'Inglesi, che non volevano, che l'opera della
distruzione della flotta Francese restasse imperfetta. Continuossi per
tal modo a trarre sino alle tre del seguente giorno, momento, in cui fu
forza far tregua, perchè la stanchezza prevalse al furore.

Quando poi incominciò a raggiornare, quanto si scoperse diverso
l'aspetto delle cose da quello, ch'era stato prima che la battaglia
incominciasse! Due flotte per lo innanzi fioritissime, acconce, preste,
piene di gente allegra ed intera, risuonanti di grida liete, e festose,
ora rotte, lacere, tarde, sanguinose, arse, piene di morti, di
moribondi, di gemiti spaventosi e compassionevoli. Nissuna reliquia
dell'arso Oriente; la fregata la Seria gita a fondo mostrava solo la
cima degl'infranti alberi; le navi Francesi, il Guerriero, il
Conquistatore, lo Spartano, l'Aquilone, il Popolo sovrano, ed il
Franclino disalberate, ed in poter d'Inghilterra; il Felice, ed il
Mercurio dato di fianco negli scogli; il Tonante privo di tutti i suoi
alberi, l'Artemisia in fiamme, il Timoleone gito di traverso. Solo
intere si osservavano le due navi del retroguardo il Guglielmo Tell ed
il Generoso, con le due fregate la Diana e la Giustizia. Degl'Inglesi il
Bellerofonte casso di tutti i suoi alberi, un altro in pari stato, uno
col solo artimone, tutti laceri e fracassati, ma non tanto che non
potessero ed armeggiare, e mareggiare. Si scagliavano contro il Felice,
il Mercurio, il Tonante, ed il Timoleone naufraghi, e se gli prendevano.
Poi facevano forza d'impadronirsi del Guglielmo Tell, del Generoso, e
delle due fregate superstiti; ma tutte queste navi, spiegate prestamente
le vele, e preso dell'alto, andarono a salvamento, la prima governata da
Villeneuve, capitano che era stato della fregata la Giustizia, a Malta,
la seconda a Corfù. Quest'ultima, strada facendo, si prese il Cavallo
marino, grossa nave d'Inghilterra, e lo condusse con se nel porto
dell'isola. Era il Generoso al governo di la Joailles, capitano, se mai
alcuno fu al mondo, di estremo valore, e le cose che fece con quel suo
Generoso sono piuttosto incredibili, che maravigliose. Pure era di
cortese tratto, e di facile e mansuetissima natura. La Giustizia,
fregata la più veloce corridora di tutto il navilio Francese e forse del
mondo, si salvò facilmente; la Diana, più tarda, difficilmente. Non
poterono gl'Inglesi seguitare le fuggenti navi, perchè avevano le
proprie rotte, e sdruscite dalla battaglia. Dei Francesi, chi fu
raccolto dagl'Inglesi, chi fuggì verso Alessandria sui leggieri
palischermi. Ma quelli che si gittarono al lido, venuti in mano degli
Arabi, furono con ogni strazio condotti a morte: quegli scogli strani
grondavano Francese sangue. Dei Francesi mancarono in questa battaglia
tra morti, feriti e prigionieri circa ottomila, fra i quali i morti
sommarono a quindici centinaja. Furono i feriti e i prigionieri
dall'ammiraglio Inglese, sotto fede di non guerreggiare contro
l'Inghilterra fino agli scambi, liberati, e mandati in Alessandria.
Perdettero gl'Inglesi fra feriti ed uccisi circa novecento soldati, fra
i quali molto desiderarono un Wescott, capitano del Maestoso. Fu
accagionato Brueys, come si usa nelle disgrazie, anche da Buonaparte,
dello avere stanziato troppo più lungamente che si convenisse su per
quelle spiagge infedeli. Scrisse anzi il generalissimo, che questo
soprastamento aveva fatto l'ammiraglio contro i suoi ordini, poichè,
come allegò, gli aveva comandato, che si ritirasse tosto a Corfù. Altri
al contrario scrivono, avere voluto Brueys, che conosceva il pericolo,
partirsene per Corfù, ed essere stato impedito da Buonaparte, che
gl'impose di restare, perchè non voleva privarsi del sussidio della
trasportatrice armata innanzi che avesse fermato con vittorie di momento
il piede in Egitto. Ciò non mi ardirò di affermare, non avendone alcuna
testimonianza certa. Bene non si può scusare Brueys dello aver lasciato
l'adito aperto, perchè gl'Inglesi si potessero recare a ridosso della
sua armata; poichè, quando a lui si scoperse il nemico, o doveva,
salpando tostamente, e dando le vele al vento, condursi a combattere in
alto mare, o se fermo sull'ancore voleva combattere, esplorar bene le
acque frammesse tra la sua vanguardia e il lido, e trovatele profonde a
dar passo a navi grosse da guerra, mettersi in altro sito, o serrarle
con altri avvisamenti; poichè si vede, che l'esser passati per quello
stretto ad orza dell'armata Francese, diè del tutto agl'Inglesi vinta
una battaglia, che altrimenti sarebbe stata per loro assai pericolosa e
dubbia. Dall'esito di lei nacquero altre sorti in Europa.

La rivoluzione di Roma, e la presa di Malta, per cui i repubblicani si
erano acquistati grandissima facilità di perturbare il regno di Napoli,
avevano dato cagione di temere al re Ferdinando, che il governo di
Francia avesse fatto pensieri sinistri anche contro quella estrema parte
d'Italia; nè era certamente verisimile, che la smania d'innovare e di
spogliare i paesi, che tanto sfrenatamente aveva turbato Genova, Milano,
Venezia, Roma, fosse per arrestarsi ai confini dello stato Romano. Ciò
non isfuggiva al direttorio, e per tal motivo aveva timore, che il re di
Napoli facesse qualche risoluzione precipitosa contro di lui. Pertanto,
siccome quello che voleva temporeggiare per vedere quale via fosse per
pigliare la spedizione d'Egitto, e qual effetto partorirebbe sui
principi d'Europa, e sul governo Ottomano, aveva mandato ambasciatore a
Napoli Garat, letterato di molto grido in Francia, per rendere il re
persuaso, che l'amicizia della Francia, verso di lui era sincera e
cordiale. Ma il fatto stesso era contrario alle parole, perchè sebbene
Garat fosse di dolce e pacifica natura, aveva ciò non ostante molto
capriccio sulle rivoluzioni di quei tempi, parendogli, che all'ultimo
avessero a produrre qualche gran benefizio all'umanità. Era anche in
questo un altro particolare, per cui il direttorio, se avesse avuto
animo più civile, o Garat mente meno illusa, avrebbero dovuto, quello
non dare, questo non accettare il carico di Napoli, dove regnava
Carolina d'Austria. Certo è bene, che il suo arrivo dispiacque
grandemente alla regina; e da un altro lato i novatori molto si
confortavano nei pensieri loro di mutar lo stato, perchè egli aveva nome
di essersi mescolato nella rivoluzione di Francia. Favellava Garat nel
suo ingresso al re parole di pace, di filosofia, di umanità. Favellava
per verità molto tersamente, siccome accademico.

Disse, che era mandato per conservar la pace fra i due stati; che il
direttorio della repubblica Francese così trattava con le altre nazioni
d'Europa, come reggeva i Francesi; cioè con la giustizia, e che gli alti
fatti, di cui suonava l'Europa, ciò dimostravano. Continuava, avere la
repubblica Francese, allorchè più era potente e più gloriosa, dato la
pace a' suoi nemici, quando già vinti ed inermi offerivano, non più
ostacoli, ma frutti; l'independenza, e la libertà (queste cose io
rapporto per dimostrare ai posteri o la semplicità, o la illusione di
Garat) essere state recate a nazioni tra folgori, che parevano avere a
recar loro il giogo della conquista, trattati essere stati fatti con
potenze nemiche del nome repubblicano; essere questa tolleranza politica
il segno di pace per le attuali generazioni d'Europa; mostrarlo la
moderazione nella forza, di quella forza, che di per se stessa
s'arresta, dove non è più che una giustizia invincibile, che pianta
avanti a se termini, che niuna cosa che al mondo sia, potrebbe opporgli.
Poscia l'ambasciadore chiamava il re virtuoso e buono, l'Inghilterra
schiava dentro, tiranna fuori, la Francia libera, clemente e felice, la
repubblica onnipotente per la libertà, savia per le disgrazie: per tutte
queste cose rappresentare averlo mandato il direttorio. Finalmente
parlava al re di filosofia, di volcani, di lave, di globi sconquassati
in questi termini: «Non già perchè io mi sia andato ravvolgendo sotto i
portici, dove si usa la ambizione e si cerca il favore, il direttorio mi
ha inviato con mandato straordinario presso di voi; che anzi piuttosto
io non vissi mai, che nelle silenziose campagne, ne' licei, e sotto i
portici della filosofia; e quando le rivoluzioni, ed una repubblica a
voi mi mandano con comandamenti, che possono tornare in pro di molti
popoli, la fantasia mi rappresenta quei tempi antichi, in cui dal grembo
delle repubbliche della Grecia partendo filosofi, che solo un nome si
avevano acquistato, perchè avevano imparato a pensare, su questi
medesimi lidi, su questo continente stesso, su queste isole erano venuti
recando i desiderj loro per la felicità degli uomini: fecervi parecchi
del bene, tutti vollero farvene: nè voti, e desiderj disformi da questi
io avere posso, nè il direttorio della Francese repubblica m'intimava.
Debbono questi voti, e questi desiderj inspirati essere a tutte le
potenze da tutte le voci, che hanno efficacia negli uomini, debbonlo in
nome del cielo, debbonlo in nome della natura; e parmi, o re, che in
questi luoghi, dove voi regnate, fra gli accidenti più stupendi del
cielo e della terra, su questo suolo, ammasso magnifico di reliquie
dalle rivoluzioni del globo conservate, vicine a questi volcani, le cui
bocche sempre aperte, e sempre fumanti rammentano quelle lave ardenti
che buttate hanno, e di nuovo butteranno, parmi, dico, o Sire, che, o
che in repubblica si viva, o sotto l'obbedienza di un re, l'uomo dee,
più che in altro luogo, amare di raccomandare ai posteri per qualche
beneficio fatto agli uomini una vita tanto fugace, e tanto incerta».

Questo così solenne e squisito parlare teneva l'ambasciadore Garat ad un
re, che secondochè egli narrava, d'altro non si dilettava che di pesca,
di caccia, e di lazzaroni. Ferdinando, che non s'intendeva di queste
squisitezze accademiche, stava come attonito, e non sapeva come uscirgli
di sotto.

Fatto il complimento al re, se n'andava il giorno seguente, che fu il
nove di maggio, l'ambasciatore a complir con la regina, favellandole dei
desiderj di pace del direttorio, dei pensieri buoni, e delle virtù di
Giuseppe, e di Leopoldo, suoi fratelli, come se le riforme fatte nello
stato politico da questi due principi eccellenti, ed anzi gli
ammaestramenti pieni di umanità, e di dolcezza dati alle genti dai
filosofi Francesi, che l'ambasciatore chiamò maestri di Giuseppe e di
Leopoldo, avessero che fare con le sfrenatezze dei repubblicani di
Francia a quel tempo.

Queste cose sapeva, e queste sentiva Garat, perchè nissuno più di lui
ebbe i desiderj volti a pro degli uomini; ma non s'accorgeva, perchè
forse l'ambizione il trasportava, che quando regna la tirannide,
migliore e più onorevole partito è per un filosofo di ficcarsi in un
deserto, che comparire, qual messo di tiranni. Intanto si passava dai
complimenti ai negoziati, ingannandosi le due parti a vicenda; perchè,
contuttochè le dimostrazioni fossero pacifiche da ambi i lati, nissuna
voleva la pace, ed ambedue aspettavano il tempo propizio per correre
all'armi: nè il direttorio voleva lasciare quelle Napolitane prede, nè
il re di Napoli poteva tollerare, che la democrazìa sfrenata
romoreggiasse a' suoi confini. Sapeva il direttorio, che il re si era
molto sdegnato, dappoichè Berthier, e l'incaricato d'affari a Napoli
l'avevano richiesto con insolente imperio, che cacciasse da' suoi regni
tutti i fuorusciti Corsi, licenziasse il ministro Acton, desse il passo
ai soldati della repubblica per Benevento e Pontecorvo, che volevano
occupare a benefizio, come dicevano, di Roma; si confessasse il re
feudatario della repubblica Romana, ed a lei pagasse, come al papa, il
solito tributo annuale, e soddisfacesse finalmente senz'altra mora, dei
soldi corsi di detto tributo. Negava il re le superbe proposte, solo
consentiva a non più ricettare i fuorusciti. Il direttorio, volendo
mitigare l'amarezza, e lo sdegno concetto da Ferdinando per le insolenze
de' suoi agenti, aveva dato carico a Garat di racconciar la cosa.
Perlochè si venne ad un accordo, pel quale si stipulò, che i Francesi
ritirerebbero parte delle loro genti dai confini Napolitani, che la
repubblica Romana desisterebbe dalle sue richieste, che Benevento e
Pontecorvo, per amor della pace, si depositerebbero in mano del re: ma
il re, non si fidando delle dimostrazioni d'amicizia più sforzate che
spontanee, di coloro che contro la fede data o conquistavano per forza,
o sovvertivano per inganno, aveva con ogni più efficace modo armato il
suo reame. Ordinava, che di cinque regnicoli uno andasse soldato; che
ogni cinque frati o monache dessero, vestissero, ed armassero un
soldato; che ogni chierico provvisto d'un beneficio di mila ducati
d'entrata parimente fornisse un soldato; richiedeva finalmente i baroni
del regno, perchè levassero al modo stesso, ed assoldassero un grosso
corpo di cavallerìa. Queste provvisioni recate ad effetto non senza
qualche calore dal canto dei popoli, accrebbero il numero dell'esercito
sino in ottanta mila soldati. E siccome il dispendio per mantenere
un'oste sì numerosa era gravissimo, così il governo aveva posto mano
nelle rendite ecclesiastiche, accresciuto certi dazi, e perfino raccolto
le argenterìe delle chiese non del tutto necessarie alla celebrazione
dei riti religiosi. Già le truppe si avviavano ai confini, e un gran
corredo di artiglierìe si era mandato a guernire le fortezze,
principalmente quelle dell'Abruzzo. Quantunque poi l'ambasciatore Garat
non cessasse d'inculcare al direttorio, che i soldati Napolitani, per
bene armati e bene vestiti che fossero, sembravano piuttosto gabellieri
o frodatori, che buoni soldati, non se ne stava il direttorio senza
apprensione, trovandosi privo in Italia de' suoi migliori soldati, e del
suo miglior capitano, e non sapendo a qual partito sarebbe per
appigliarsi l'Austria, che di nuovo diventava minacciosa e renitente.
Garat, o che solo volesse scoprire le vere intenzioni del re, o che
credesse intimorirlo, siccome quegli che aveva la mente molto accesa
sulla potenza della sua repubblica, gl'intimava, non senza le solite
parole superbe, che disarmasse, e riducesse l'esercito allo stato di
pace. Confidava, che Ferdinando sarebbe calato a condiscendere, perchè
reggeva allora, fra gli altri ministri, lo stato il marchese del Gallo,
che aveva indole propensa pei Francesi, e siccome uno dei negoziatori
del trattato di Campoformio, si conghietturava, che avesse pensieri
favorevoli alla pace. Dispiacquero e la domanda, e la forma di lei: se
ne dolse il Napolitano governo al direttorio addomandandolo del richiamo
di Garat. Aggiunse, o vero si fosse o supposto, che egli si era
mescolato coi novatori, dando loro promesse, o stimoli troppo poco
convenienti alla qualità di ambasciadore. Attribuiva verisimile colore
alle allegazioni la domanda fatta dall'ambasciadore, perchè si
liberassero i carcerati per delitti di stato.

Il direttorio, che non era ancora ben sicuro delle cose d'Egitto e
d'Europa, richiamava Garat, mandando in iscambio Lacombe San Michel,
repubblicano assai vivo, ma più cupo, e non tanto favellatore, quanto il
suo antecessore. Era il suo mandato, che temporeggiasse ed accarezzasse;
poi quando fosse venuto il tempo, fortemente insistesse, perchè Napoli
cessasse da ogni preparamento ostile, e si rimettesse nuovamente nella
condizione di pace. Dal canto suo il re, che non vedeva fra tante
cupidigie e tante fraudi altra salute per lui, che le armi, non solo non
cessava da loro, ma ogni giorno vieppiù le aumentava. A questo, dopo
avute le novelle d'Egitto, tanto più volentieri, e più pertinacemente si
risolveva, quanto più gli era ignoto, che la Francia era contro di lui
molto sdegnata per aver fatto solenni dimostrazioni di allegrezza alla
fama della vittoria acquistata dagl'Inglesi ad Aboukir. Parve, che
Napoli tutta, e tutto il regno in quel trionfo Inglese trionfassero,
tanti furono i rallegramenti e le feste. La nappa stessa Inglese in
tanto ardore fu inalberata da quei popoli comunemente, e tutti
esclamavano, essere giunto il tempo della vendetta Napolitana, e della
rovina Francese. Ferdinando stesso era andato ad incontrar sul mare
Nelson vittorioso, quando se ne venne a Napoli per racconciar le navi
rotte nella battaglia, ed il condusse al suo palazzo a guisa di
trionfatore fra l'accolta moltitudine, che non cessava di gridare, _viva
Nelson, viva l'Inghilterra!_ Poi gli fece copia, a racconcio delle navi,
delle sue armerìe ed arsenali. Come queste cose sentisse la Francia
repubblicana, ciascuno sel può pensare. Pure se ne stava aspettando,
serbando l'ira e la vendetta a tempi più favorevoli; ed anche
l'infortunio di Aboukir l'aveva se non intimorita, fatta più cauta. Così
era in Napoli volontà di guerra, ed era anche in Parigi, ma più coperta.

In questo mezzo tempo le macchinazioni Inglesi avevano sortito l'effetto
loro, perchè l'invasione dell'Egitto, siccome gl'Inglesi avevano
avvisato, la vittoria di Nelson, e medesimamente le esortazioni delle
corti Europee presso al Divano avevano per modo operato, che la Porta
Ottomana si era scoperta nemica alla Francia, e le aveva intimato la
guerra. Accidente tanto grave cambiò ad un tratto le condizioni di tutta
Europa, e spianò la strada ad una nuova confederazione contro la
Francia. Erano l'esercito Italico, ed il suo capitano, l'uno e l'altro
tanto formidabili, in paese lontano senza speranza di poter tornare a
soccorrere la patria loro nei campi di Europa. La guerra di Turchìa con
Francia toglieva il timore, che la prima potesse adoperarsi in favore
della seconda ed apriva l'adito sicuro alla Russia di correre in aiuto
dell'Austria. Stipulavasi anche per le medesime cagioni, e per maggiore
sicurezza della Russia, un trattato di pace, e d'alleanza tra lei e la
Turchìa. Già le schiere Moscovite s'incamminavano alla volta di
Germania: Paolo imperatore si versava con tutto l'empito suo contro
Francia. Si sapeva oltre a ciò, che gl'Italiani erano sdegnati per le
esorbitanze dei repubblicani; che gli Svizzeri erano molto più, e si
sperava, che lo sdegno di questi popoli fosse per riuscire di non poco
aiuto alla guerra. Quella vasta mole repubblicana, che il terrore aveva
fondato, cessato il terrore, s'accostava alla sua ruina.

Tutte queste cose non erano ignote a Ferdinando, e considerato oltre a
questo, che tutte le genti Francesi, che allora erano in Italia raccolte
insieme, non sommavano gran pezza al numero delle sue, e che i
repubblicani già inferiori di numero, erano dispersi quà e là nei
presidj della Cisalpina, dello stato Veneto, del Piemonte, e della
Romagna, credè di poter chiarire l'animo suo senza pericolo, e di poter
far la guerra da se con frutto contro la Francia, senza aspettare il
tempo, in cui gli altri suoi confederati, principalmente l'Austria e la
Russia, avrebbero potuto venire in suo soccorso. Aveva anche udito le
novelle, che per la lega fatta tra la Russia e la Turchìa, le flotte
confederate, passati i Dardanelli, arrivavano alle fazioni dell'Jonio
contro gli occupatori delle isole Veneziane poste in questo mare. Gli
pareva altresì da non doversi lasciar raffreddare la fama della vittoria
d'Aboukir, e la presenza del vincitore Nelson, che col suo consiglio, e
con la sua forza si dimostrava pronto ad aiutar l'impresa, grandemente
il confortava a cominciarla. Accrebbero questi desiderj le novelle, che
gl'isolani di Malta si erano ribellati ai Francesi, e tolto loro l'uso
della campagna, gli avevano sforzati a ritirarsi alle fortezze. Alla
risoluzione medesima inclinava Napoli pensando, che se facesse da se,
coglierebbe maggiori frutti della vittoria, perchè la cupidigia di aver
Fermo con alcune altre terre della Marca, e la speranza di aversi a
liberare dalle pretese della santa sede pel benefizio della sua
ristaurazione in Roma, non gli erano ancora uscite di mente. Finalmente
aveva testè udito, che i Francesi, che si erano accorti dei moti di
Napoli, e dei nuovi pensieri dei principi contro di loro, erano venuti
nell'antica deliberazione del direttorio di farsi signori della Toscana,
e di porre anche le mani addosso al gran duca, se a tale estremo gli
accidenti gli sforzassero. Nè si dubitava, che i repubblicani assaliti
quasi all'improvviso, e innanzi che avessero tempo di provvedersi,
avessero presto a cedere del tutto le terre Italiane.

Il re risolutosi del tutto alla guerra, domandava ai Francesi quello, a
che sapeva che ei non potevano consentire, e questo fu, che sgombrassero
da tutti gli stati pontifici, e l'isola di Malta, sulla quale pretendeva
ragioni di sovranità, in poter suo rimettessero: chiamava l'una e
l'altra occupazione novità fatte, violazioni manifeste delle condizioni
stipulate, e dei confini accordati nel trattato di Campoformio. Il
direttorio, contuttochè si vedesse in pericolo di guerra imminente colle
principali potenze d'Europa, rispose risolutamente, non poter consentire
alle domande, giudicando benissimo, che l'inchinarsi a tali condizioni
era peggio che perdere tre battaglie campali. Per la qual cosa
pubblicava Ferdinando da San Germano, perchè già si era condotto ai
confini con tutte le sue genti, un manifesto, pel quale mostrandosi
sdegnato per la occupazione dello stato Romano e di Malta, bandiva al
mondo, aver preso le armi per allontanare dai suoi dominj ogni danno e
pericolo, per restituire il patrimonio della chiesa al suo vero e
legittimo signore, per ristorarvi la cattolica religione, per cessarvi
l'anarchia, le stragi, le rapine: protestava al tempo stesso, non volere
muover guerra contro alcun potentato, ma solo provvedere alla sicurezza,
ed all'onore della religione; lui stesso, diceva, essere venuto co' suoi
invitti soldati a così santa opera, proteggerebbe i buoni ed i virtuosi,
accorrebbe con affetto paterno i traviati che si volessero ridurre al
buon sentiero, ed a penitenza; dimenticassero, inculcava, ogni ingiuria,
spegnessero ogni desiderio di vendetta, imitassero la reale
comportazione, solo intenta a far fiorire nuovamente la religione, la
quiete, e la giusta libertà di tutti. Esortava finalmente i capi d'ogni
esercito estero a ritirarsi incontanente dal territorio Romano, ed a non
ingerirsi più oltre negli accidenti di questo stato, la cui sorte per
ragione di vicinanza, e per altri legittimi motivi principalmente
interessava la sua regia potestà.

Dalle parole trapassava tosto ai fatti: partito l'esercito in tre parti
marciava alla volta delle Romane terre. Era venuto per consigliare il re
sulle faccende di guerra il generale Austriaco Mack, mandato a questo
fine dall'imperatore Francesco. Fu suo disegno in questa mossa, sapendo
che i Francesi erano dispersi in alloggiamenti lontani fra di loro, e
sperando che i popoli tumultuerebbero in favor dei Napolitani, di
occupare un gran tratto di paese. Confidava, che gli avversarj sarebbero
stati circondati, e presi senza molto sangue. Perlocchè aveva Mack in
tale modo ordinato l'assalto, che la più grossa schiera condotta da lui
medesimo, avendo con se il principe ereditario di Napoli, per la strada
degli Abruzzi, se ne gisse contro Fermo, e se la fortuna si mostrasse
favorevole, a porre il campo sotto Ancona, terra munita di una
cittadella forte, ma con presidio debole, perchè una parte era stata
mandata a rinforzare Corfù minacciato dalle armi Ottomane e Russe. Era
suo intento, che questa schiera tagliasse il ritorno ai Francesi verso
la repubblica Cisalpina. L'altra colonna guidata dal re, che aveva con
se per moderatore Colli, aveva carico di far impeto direttamente contro
Roma serbata espressamente al trionfo di Ferdinando. Ma pensiero di
colui, che aveva ordito tutta questa macchina militare, era altresì di
tagliare la strada ai Francesi per la Toscana. Fu quest'opera commessa
ad una terza schiera sotto i comandamenti del generale Naselli: la parte
più grossa di lei posta su navi Inglesi e Portoghesi governate da Nelson
s'incamminava ad occupar Livorno. Ma perchè ella non fosse troppo
distante dalle genti che accennavano a Roma, si era dato opera, che la
minor parte, che obbediva al conte Ruggiero di Damas, fuoruscito
Francese, radendo i lidi verso Civitavecchia, se n'andasse ad occupare
quei luoghi della Toscana, che portano il nome di Presidj. Per tal modo
ordinato il disegno si mandava ad esecuzione. Il generale Championnet,
nelle mani del quale stava allora il supremo governo dei repubblicani in
quelle parti, aveva con se poca gente, nè certamente bastevole a far
fronte a tanta moltitudine, se i soldati Napolitani fossero stati pari
a' suoi per perizia e per valore; conciossiachè non avesse con lui, che
cinque reggimenti di fanti, uno di cavalleggieri, uno di dragoni, due
compagnie di artiglieri, numero forse che non sommava a dieci mila
soldati. Erano per verità con lui alcuni reggimenti Italiani, ma ei
faceva sopra di loro poco fondamento.

Il dì ventitrè novembre i Napolitani si muovevano al destino loro: già
la schiera guidata da Ferdinando, scacciate le poche genti repubblicane,
che le si pararono avanti, s'avvicinava a Terni. Mandava Championnet
domandando a Mack, qual ragione muovesse i Napolitani alla guerra contro
Francia. Rispondeva con troppo maggior alterigia che se gli convenisse,
che l'esercito di sua maestà Siciliana occupava il territorio Romano
sovvertito, ed usurpato dalla Francia contro la fede dei capitoli di
Campoformio; che il nuovo stato di Roma non era consentito nè dal re, nè
dall'imperatore, suo alleato; però andrebbe avanti, non commetterebbe
ostilità, se non se gli resistesse; se sì, commetterebbele contro
chiunque, e qual fosse il nome che si avesse. Replicava modestamente
Championnet, la repubblica Romana essere sotto la tutela della Francese,
e difenderebbela. Intanto non vedendosi, pel piccol numero de' suoi
soldati sparsi in luoghi lontani, pari al resistere a tanta piena, nè a
custodire tanta larghezza di paese, raccoglieva i suoi e gli mandava,
lasciando un sufficiente presidio in Castel Sant'Angelo, a far capo
grosso a Civita-Castellana. Ma udendo, che i Napolitani erano stati
ricevuti in Livorno, sebbene con protesta della neutralità violata per
parte dei magistrati del gran duca, che Viterbo e Civitavecchia si
levavano a rumore, che Ruggiero di Damas arrivava sui confini fra lo
stato ecclesiastico e la Toscana, soprattutto sentendo che Mack, sebbene
valorosamente, e non senza grossa strage dei regj combattuto dal
generale Lemoyne, si era impadronito di Fermo, e già accennava ad
Ancona, fece pensiero di ritirarsi più in su per le rive del Tevere, e
piantò i suoi alloggiamenti in Perugia, perchè temeva, che il generale
Napolitano gli tagliasse le strade dell'Apennino, per cui poteva avere
il suo ricovero sulle terre della Cisalpina. A Perugia poi raccoglieva
tutte le sue sparse genti, e vi trasferiva anche il governo Romano, che
aveva abbandonato, per la forza di quell'accidente improvviso, la sua
sede, lasciando Roma sicura preda dei regj. Trovarono qualche aderenza
di popoli nello stato pontificio, come era succeduto a Viterbo, ed a
Civitavecchia. Ma generalmente poco si muovevano, o tepidezza verso
l'antico governo del papa, o odio innato contro i Napolitani, o non
cessata paura delle armi repubblicane, che sel facessero. Che anzi in
alcuni luoghi, come a Terni, i paesani combatterono virilmente in favor
dei Francesi, e diedero loro campo di ridursi a salvamento. Entrava
Ferdinando trionfando in Roma il dì ventinove di novembre. Il
seguitavano i suoi soldati in bellissima mostra; il circondavano i primi
capi in magnifico arnese. Il popolo, che sempre si precipita cupidamente
sotto i nuovi signori, tratto piuttosto dalla novità, che dall'amore,
gli fece feste, e rallegramenti di ogni sorte: le Romane e le Napolitane
grida miste insieme erano un singolare spettacolo. Si rallegravano
dell'essere liberati da quel vivere tirannico e soldatesco, e si
auguravano, certo molto leggermente, tempi migliori; perciocchè non andò
gran pezza, che si accorsero come si può cambiar di signore, e non di
servitù. S'incominciava intanto a trascorrere in vituperj ed in fatti
peggiori dei vituperj, contro coloro che avevano seguitato il governo
nuovo, chiamandogli il popolo, o mosso da se, od incitato da altri, Atei
e Giacobini. I vituperj poi, ed i mali trattamenti trascorrevano, come
suol avvenire in simili casi, dai nocenti agl'innocenti, e si
manomettevano i Giacobini per odio pubblico, i non Giacobini per odj
privati. Non parlo dell'atterramento degli alberi della libertà, e della
ruina a furia di popolo del monumento eretto in Campidoglio all'ucciso
Duphot; perciocchè avesse pur voluto Dio, che a queste opere piuttosto
oziose che dannose si fossero rimasti, ma s'incominciava a far sangue, e
a demolir case. S'interpose Ferdinando, e fe' cessare i tumulti, creando
una milizia urbana, e confidandola ad un cavaliere Gennaro Valentino.
Instituì oltre a ciò un governo temporaneo d'uomini probi ed autorevoli,
che furono i principi Borghese, Aldobrandini e Gabrielli, il marchese
Massimi, ed un Ricci. Ma siccome i popoli, massimamente il Romano, non
stan fermi che alle provvisioni, così Ferdinando calava il prezzo del
pane; il che fece una grande allegrezza.

Intanto Roma si spogliava; nè meglio la città veneranda trattarono i
Napolitani che i Francesi, quantunque gli uni e gli altri si chiamassero
col nome di liberatori. Portarono le logge del Vaticano dipinte da
Raffaello, risparmiate, ed anche rispettate dai Francesi, lungo tempo le
vestigia della barbarie delle soldatesche Napolitane. Nè i quadri si
risparmiarono, nè le statue, nè i manoscritti sfuggiti alla rapacità
degli agenti del direttorio. Da tante enormità nacque, che il popolo
cominciò a desiderar Francia contro Napoli, e che molti fra i partigiani
del papa diventavano partigiani Francesi. Tali furono le opere
Napolitane in Roma; ma poco durarono, perchè era fatale, che in quella
nobile, e sventurata Roma, un dominio insolente in brevissimo giro di
tempo sottentrasse ad un dominio insolente; i quali accidenti saranno
per noi raccontati nel progresso di queste storie.

Era costume del direttorio di Francia, per sovvertire i paesi, di
accarezzare e fomentare i desiderosi di novità, o che tali fossero per
fin di bene, o per fin di male; ma conseguita la mutazione, i suoi
agenti più accarezzavano i cattivi che i buoni, perchè trovavano i primi
più arrendevoli, e meglio inclinati a servire ai desiderj loro. Tanto
più poi vezzeggiavano i cattivi, e trasandavano i buoni, quanto più
erano lontani i pericoli. Ma quando sovrastava un tempo forte, tosto si
davano a far le chiamate ai buoni, perchè questi per la virtù loro
avevano volti in lor favore gli animi dei popoli, il che era fondamento
di potenza. Da un'altra parte gli amatori veri di libertà tanto più vivi
si dimostravano, quanto più il paese loro aveva sembianza
d'indipendente, perchè il resistere alla tirannide pareva loro vano, ed
il non servire alla indipendenza, vile. Questi adunque sorgevano, quando
era data al loro paese, se non in fatti, almeno in parole, la
indipendenza, sperando di trovar modo di acquistarla vera e reale.
Quindi i dominatori, mettendosi in sospetto, usavano di ritrarre lo
stato dalle mani loro, ponendolo in balìa di coloro, che, o più vili o
più prudenti essendo, si accomodavano facilmente alle voglie dei
forestieri. Quindi nasceva, che assai più dei partigiani della potestà
regia, assai più dei fautori dell'aristocrazìa, e della oligarchìa
stessa, che per altro abborrivano, o fingevano di abborrire, gli agenti
del direttorio, odiavano gli amatori dell'indipendenza. Queste cose si
vedevano manifestamente in Cisalpina, dove essi allontanandosi
dagl'indipendenti, si accostavano ai novatori avidi di denaro e di
dominio, ed anche agli aristocrati, perchè sapevano che a questi, purchè
e' siano guarentiti, ed abbiano sicurezza contro gl'impeti e le
insolenze popolari, poco importa chi abbia il reggimento supremo in
mano. Per bene intendere queste cose, e' bisognerà incominciarle dal
loro primo principio. Aveva il direttorio di Francia fino a questo tempo
dominato in Liguria, ed in Cisalpina per la conquista; volle quindi
dominare per l'alleanza, condizione peggiore della prima, se gli
sfrenati modi non si cambiano, perchè quella comporta per se ogni cosa,
questa dovrebbe avere moderazione e regola. Stipulossi a Parigi il dì
ventinove di marzo, per forza dall'ambasciatore ordinario di Cisalpina
Visconti, volentieri dall'ambasciatore straordinario Serbelloni, un
trattato d'alleanza fra le due repubbliche, Francese e Cisalpina, i cui
principali capitoli furono i seguenti: che la repubblica Francese
riconosceva come potenza libera e indipendente la Cisalpina, e le
guarentiva la sua libertà, la indipendenza, e l'abolizione di ogni
governo anteriore a quello, che attualmente la reggeva; che vi fosse
pace ed amicizia perpetua fra ambedue; che vi fosse alleanza, e che la
Cisalpina stesse, così per le difese come per le offese, a favore della
Francia; che la Cisalpina avendo domandato alla Francese un corpo, che
fosse bastante a conservare la sua libertà, indipendenza, e quiete, e
così pure a preservarla da ogni insulto da parte de' suoi vicini, si era
convenuto fra le due repubbliche, che la Francese manterrebbe nella
Cisalpina, per tanto tempo per quanto non fosse altrimenti convenuto,
ventiduemila fanti, duemila cinquecento cavalli, cinquecento artiglieri
sì da piè che da cavallo, e che per questo la Cisalpina pagasse alla
Francese ogni anno diciotto milioni di franchi, ogni mese un milione
cinquecentomila franchi; che obbedissero queste genti, e così ancora
quelle della Cisalpina ai generali Francesi. L'ambasciatore Visconti,
siccome quelli a cui pareva, che questo trattato significasse tutt'altra
cosa piuttosto che alleanza ed indipendenza, non gli voleva consentire.
Ma ebbe ad udire dal ministro di Francia il suono di queste parole, che
la repubblica Francese avendo creato la Cisalpina, poteva anche
distruggerla, se volesse. Il che era verissimo, ma certamente nè
generoso, nè consentaneo alle belle parole, nè conducente a
indipendenza. Perciò Visconti non istette ad aspettar altro, e
sottoscrisse il trattato.

Arrivato quest'accordo in Cisalpina, vi sorse uno sdegno grandissimo: i
consigli legislativi nol volevano ratificare. Scriveva pubblicamente
Berthier, che da Roma se n'era venuto a Genova per andarsene alla
spedizione d'Egitto, che quel trattato era la salute della Cisalpina, se
ella il ratificasse. Altri sottomano insinuavano, che se ratificasse,
sarebbe ingrandita, se ricusasse, spenta.

Queste promesse e queste minacce operarono di modo che i consigli
ratificarono, non senza però molti discorsi contrari, e molta discordia.
Gli amatori dell'indipendenza se ne sgomentarono, molti mali umori
nascevano nella repubblica. S'aggiunse che i due quinqueviri Moscati e
Paradisi, e nove dei consigli legislativi, che più vivamente degli altri
si erano versati al trattato, avevano ricevuto sforzata licenza dal
direttorio di Francia. Di più si fe' dire e stampare, che fossero
fautori dell'Austria, e nemici della Francia; delle quali allegazioni si
può dire, che è dubbio, se siano o più ridicole, o più false. Ma la
persecuzione non si rimase alle parole; perchè alcuni degli oppositori
furono anche carcerati. Si conturbavano le menti a questi eccessi; si
temevano cose peggiori.

In mezzo a questi mali umori arrivava in Cisalpina mandato dal
direttorio in qualità di ambasciatore di Francia, Trouvé, giovane di
spirito, e che faceva professione di amare la libertà. Si sollevarono
gli animi al suo arrivo, comparendo per la prima volta un ministro di
Francia presso quello stato nuovo, ed ognuno si stava ansiosamente
aspettando, che cosa portasse. Gl'indipendenti ne auguravano bene pel
fatto stesso; gli aristocrati quieti si rallegravano ancor essi, perchè
speravano, che un reggimento più regolato gli preserverebbe dalle
improntitudini dei libertini. Fu l'ingresso di Trouvé al direttorio
Cisalpino molto pomposo. Parlò nel suo discorso della Francia
magnificamente, della Cisalpina amorevolmente. Piacque soprattutto
agl'indipendenti il principio del suo favellare, che fu con queste
parole: che veniva in nome della grande nazione a salutare
l'indipendenza della repubblica Cisalpina. Poi continuando affermava,
che era venuto per adempire presso a lei un carico onorevole, e caro
all'anima sua, quello cioè di giungere all'ammirazione verso gli eroici
fatti, l'amore che inspira la pratica delle virtù; che tal era il
desiderio, tale il bisogno del governo Francese, che a questo generoso
fine per comandamento di lui, ed in adempimento della sua tenerezza
paterna indirizzerebbe egli tutti gli sforzi, tutti i pensieri suoi.
Allontanassero pertanto da loro, come egli allontanava da se, le
dimostrazioni vane di un'astuta politica, che adula per corrompere, che
accarezza per uccidere: allontanassero le sottigliezze, allontanassero
le ingannatrici promesse, le seduzioni, la duplicità; animi aperti e
leali, confidenza vicendevole, giustizia sincera, probità incorrotta,
unione inalterabile fra i magistrati le due repubbliche congiungessero;
congiunzione, continuava vieppiù nella sua poesia infuocandosi il
giovane ambasciatore, congiunzione gloriosa e toccante; congiunzione
giurata sull'ara della patria per difendere i principj della ragione, e
per dilatare il culto della libertà. Queste belle poesie, che coprivano
brutti fatti, giravano a quei tempi. Rispondeva all'ambasciatore di
Francia con pensieri adulatorj, e lingua Italiana sucidissima il
presidente del direttorio Constabili: il linguaggio stesso disvelava la
debolezza degli animi, la servitù dello stato.

Scriveva sulle prime, cioè il dì trenta maggio, Trouvé a Birago,
ministro degli affari esteri della Cisalpina, invitandolo ad operar per
modo che il governo Cisalpino facesse risoluzioni vigorose contro i
fuorusciti Francesi, che si erano ricoverati sul territorio Cisalpino:
gli mandava indizi sopra alcuni di loro: voleva, che a termine del
capitolo decimoquinto del trattato d'alleanza fra le due repubbliche,
essi fuorusciti fossero arrestati, onde il direttorio di Francia gli
potesse bandire, e confinar ne' luoghi, che stimerebbe; accusava, quelli
di aver combattuto contro la loro patria nelle legioni parricide, come
le chiamava, di Condè, questi, di spandere fra i Cisalpini novellamente
liberi le dottrine della schiavitù, di calunniare i repubblicani
Francesi, e di far sorgere contro di loro il fanatismo, il pregiudizio,
e tutti gli odj possibili: voleva finalmente, che il ministro della
Cisalpina pubblicasse la sua lettera, affinchè tutti i fuorusciti
sapessero, che la legazione Francese dichiarava loro una guerra, la
quale non avrebbe termine, se non quando i medesimi cessassero di
contaminare la terra della libertà. Rispose il Cisalpino ministro
all'ambasciadore di Francia, che il direttorio Cisalpino purgherebbe la
terra della libertà da quegli uomini immorali, come gli qualificava,
contaminati, ed ipocriti. Brutto principio di legazione era certamente
quello, che s'annunziava con un'opera inumana, e brutto principio ancora
di governo libero era quello che la secondava.

Ma ben altri pensieri che questi nodriva l'ambasciadore nella sua mente
e per se, e per comandamento di chi il mandava. Aveva il direttorio
osservato, che la vivezza dei libertini era stata cagione, che i popoli
Cisalpini, che sono generalmente di natura quieta e savia, si fossero
messi in mal umore. I medesimi libertini, siccome quelli, dico i
sinceri, che senza freno parlando accusavano continuamente di prepotenza
e di ladroneccio gli agenti del direttorio di Francia, operavano, che
l'odio contro i Francesi moltiplicasse ogni giorno. Tenevano nei due
consigli, massimamente in quello dei giovani, il predominio, e le
proposte che vi si facevano, ed i decreti che vi si pigliavano,
indicavano molta ardenza negli animi. Già insospettiva la Francia, che
sapeva, che la smoderatezza può dare contro ogni cosa, ed ella non
voleva che si desse contro di lei. L'opposizione tanto gagliarda, che
era sorta nei consigli contro il trattato d'alleanza, accresceva ancora
maggior colore a questi pensieri e sospetti, dimodochè divenne certo pel
direttorio, che se non domava quei partigiani tanto risentiti di libertà
e d'independenza, la sua superiorità in Cisalpina sarebbe sempre stata
incerta e vacillante. Infatti si vedeva, che il medesimo spirito
d'opposizione, che nei consigli ed in una parte del direttorio si era
manifestato, si radicava anche nei magistrati subalterni, ed ognuno
gridava libertà ed independenza, con tali grida accennando non più ai
Tedeschi, che ai Francesi. Parve, che fosse arrivato il tempo per
Francia di aggravar la mano e di porre il freno, perchè per la pace
fatta con l'imperatore d'Austria essendo passata la stagione di fomentar
le rivoluzioni in Lombardia, pensava, che alla sicurezza sua in Italia,
così in pace come in guerra, si appartenesse di farsene un appoggio,
introducendovi un vivere più quieto, e che più piacesse ai più ricchi, e
notabili cittadini. Per la qual cosa Trouvé, usando così i cattivi, come
i buoni, sì veramente che favorissero i suoi disegni, fece in sua casa
un'adunanza segreta, in cui si esaminarono i cambiamenti da farsi nella
costituzione Cisalpina. Ajutavano questo moto principalmente Sopransi,
antico ministro di polizia, per vendicarsi del direttorio che l'aveva
licenziato, Adelasio quinqueviro, e Luosi, ministro della giustizia. A
loro si accostavano Aldini di Bologna, Beccalozzi di Brescia, Villa di
Milano, Martinelli, ed Alborghetti di Bergamo, uomini meno odiati
dall'Austria, che amati dai Francesi. Era il progetto di ridurre la
constituzione a forma più aristocratica con diminuire il numero dei
membri dei consigli, e così ancora quello dei dipartimenti, e dei membri
dei magistrati distrettuali. Si voleva altresì accrescer forza al
direttorio, perchè si era non senza ragione osservato, ch'egli si
trovava nella constituzione molto impari ai due consigli, e quasi
schiavo loro. Con questo si voleva frenare la libertà della stampa, e
serrare i ritrovi politici, per la quale e pei quali i pensieri buoni si
facevano cattivi per la esagerazione, i cattivi peggiori per l'impeto.

Certamente questa riforma era da lodarsi, e sarebbe piaciuta ai buoni,
se al tempo medesimo si fosse data la independenza alla Cisalpina; ma
con la servitù ogni legge è cattiva, e le peggiori sono le buone, perchè
portano con se la menzogna, e fan credere che vi sia ciò che non v'è.
Ebbero i democrati ardenti avviso del disegno da un Montaldi
rappresentante, che chiamato alle congreghe segrete, nè appruovandole,
aveva svelato ogni cosa al consiglio dei giovani. Il romore fu grande;
le parole nei ritrovi non ancora chiusi, gli scritti nelle gazzette non
ancora frenate, furono in gran numero. Grande impressione massimamente
fece nel pubblico una orazione che sotto il nome supposto di Marco
Ferri, fu composta, data secretamente alle stampe, e sparsa
copiosissimamente in ogni parte della Cisalpina da un giovane
Piacentino, che aveva già stampato in Milano molte cose con non poca
lode. Grave, e forte orazione era questa: «E donde in te, uomo da nulla
(sclamava rivoltosi al giovane Trouvé il giovane Piacentino) donde in
te, piccolo straniero, barbaro per l'Italia, la podestà di tante e sì
gravi cose a dispetto nostro operare nella nostra repubblica? Dal tuo
direttorio? Ma come mai il direttorio Francese munito ti avrebbe di così
tirannica autorità, di una autorità, che in nessun tempo, in nessun caso
mai non fu delegata ad ambasciadore presso popolo amico? Come potrebb'ei
contraddire a se stesso, e detestare nella Cisalpina quello statuto, cui
con tanto fervore, con tanta severità protegge, e difende nell'ampio
recinto di sua giurisdizione? Come vorrebbe rapire in un istante a
repubblica sorella l'independenza, che, pochi mesi sono, le ha
guarentita con solenne trattato, e che tu, pochi dì fa, con sue patenti
lettere, e in apparato quasi trionfale a salutar sei venuto? Chi oserà
mai accagionare quei gravissimi quinqueviri dell'atroce e vile perfidia
d'avere occultamente preparata la violazione di un trattato nell'atto
medesimo, che di adempirlo fan pubblica testimonianza; di un trattato,
che ottenuto avendo la sanzione dei legislatori di Francia, non può
senza il loro consenso essere alterato, come non senza il previo
concerto coi direttori Cisalpini? Chi potrà mai credere, che quel tuo
governo, il quale non ha ricevuto che la delegazione di eseguire le
leggi in terra Francese, e sopra cittadini Francesi, usurpar voglia in
paese straniero, ed alleato l'autorità elettorale, legislativa,
esecutiva, tutta insomma la sovranità nazionale? Li Cisalpini sono
troppo giusti per recare a que' supremi governanti sì grave ingiuria.
No, non è vero, che fidata abbianti la missione di rovesciar lo statuto,
per cui esistono eglino medesimi: l'hanno difeso contro Europa tutta:
come nol faran trionfare di pochi oscuri oligarchi?

«Sei tu, novello Lisandro (benchè solo in male, e peggio a te s'attagli
siffatto nome) che vuoi poterti dar vanto di avere ricostituita una
repubblica in estranio paese, tu, che nel tuo proprio non meritasti mai
di sedere fra i settecento cinquanta, che le ordinarie leggi sanzionano.
Che altro infatti dimostra il giro tortuoso de' tuoi clandestini
maneggi? Per riverire, qual inviato di Francia, l'independenza
Cisalpina, ti recasti con pubblica magnifica pompa al palagio nostro
direttoriale, e il dì venti pratile andrà chiaro nei fasti della nostra
repubblica; per colpire oggi di morte questa independenza, ti rintani
nella più secreta parte del tuo alloggiamento; vi chiami un ambizioso, e
ribelle congedato ministro, un deputato adolescente, e tal altri da te
compro o ingannato; e con questi soli tenti, e disponi il tenebroso
lavoro. Nè sa nulla il supremo governo, nulla li ministri, nulla il
senato legislatore, nulla il popolo. Ma la patria vigilanza s'adombra e
bisbiglia, va in traccia dell'ambasciadore, e il cospiratore ritrova.

«Questa è dunque la fede, l'amicizia, la fraternità, che di Francia ne
apporti? questi li modi e le forme, onde la prima ambascerìa Francese
presso la novella repubblica condisci, ed onori? Questa la libertà, la
prosperità, che in Italia pretendi? Qual vasta materia di dire per que',
che mai non posero ne' tuoi fidanza! Diranno, che voi non prometteste
libertà agli Italiani, che per più agevolmente dominargli e spogliargli;
che oggi sotto pretesto di riforma, gli caricate di nuove catene, onde
viemmeglio continuare ad ismungergli, a dissanguargli; che l'oro, non la
libertà, è l'unico idolo vostro; che quella, d'ogni virtù maestra e
fonte, non è fatta per voi, nè voi per ella; infine, che la libertà
Francese sta tutta nelle parole, e negli scritti, negli ululati di
furibondi tribuni, e nelle declamazioni di perversi impudenti sofisti.
Ma v'è di più. Quei cangiamenti, che di tua despotica possanza, e con
tanta leggerezza effettuare intendi nello stato politico della
Cisalpina, saranno l'infallibil segnale della caduta della stessa
repubblica. Questo primo funesto esempio ne trarrà altri dopo di se. Ciò
sta in principio, ma sta molto più, se si badi al carattere dei
dominatori di una nazione. Nulla è durevole in Francia, dove
signoreggiano soltanto foga di novità, ambizione di dominio, furore di
parti, disorbitanze. Offeso in tal guisa l'Italiano nell'opposto suo
carattere, insultato così, ed isvilito, non avendo potuto ancora
riconoscersi, ordinarsi come a lui si conviene, sviluppare il suo genio,
e le sue forze, non potrà che abbandonarsi al primo conquistatore, che
si parrà a lui d'innanzi. Non è nei modi, che tu, di frivoli maestri più
frivolo allievo, apparasti sulla Senna, che le antiche repubbliche
Italiane stabilite, ed assodate si sono. Giudicane, se capace ne sei,
dalla loro durata a traverso dei secoli. Più di quattordici ne contava
la Veneta. Che è ella divenuta in due giorni nelle mani de' tuoi? Ti
vanta adunque di poter tu fortificare la repubblica Cisalpina....! Per
indole natìa, per l'esempio de' tuoi, per la forza pretoriana onde sei
cinto, forse potrai distruggere; edificare, consolidare non mai: non si
consolida distruggendo».

Sentì molto gravemente Trouvé il fatto, e condottosi in pompa al
direttorio, il richiedeva con parole aspre ed imperiose dell'arresto
dell'autore dell'orazione, per avere, come diceva, insultato la
repubblica di Francia. Gli fu risposto, non trovarsi in Milano i
caratteri di tale stampa, esser venuta di fuori; cercherebbero,
farebbero, non dubitasse: ma se la passarono con parole, perchè il
direttorio non ancora riformato amava il moto dell'oratore. Intanto
rimostrarono i consigli legislativi, rimostrò il direttorio, mandando
anche un uomo a posta a Parigi. Vi andò eziandio espressamente il
generale Brune, che era succeduto a Berthier, per rimostrare, perchè gli
piacevano i governi più popolari, e faceva professione di amatore
ardente di libertà.

Tutto fu indarno; Trouvé, al quale il direttorio, massimamente
Lareveillere-Lepeaux, per cui passavano principalmente le faccende
d'Italia portavano molta affezione, mandava ad effetto le accordate
deliberazioni. La notte dei trenta agosto chiamava in sua casa
centodieci rappresentanti, che non erano la metà di tutti: leggeva la
nuova constituzione, e le nuove leggi. Le appruovarono, chi per amore,
chi per forza, perchè aveva intimato loro, che tale era risolutamente la
volontà del direttorio di Francia, e che se non l'accettassero di buon
grado, l'avrebbe eseguita per forza. Nonostante alcuni ricusarono, e
sdegnati si ritirarono. Il giorno seguente l'opera si recava ad
esecuzione. Le soldatesche circondavano la sede dei consigli,
ributtavano con le bajonette i rappresentanti non eletti dalla riforma;
cacciavano dal direttorio Savoldi e Testi; vi surrogavano Sopransi e
Luosi: i rappresentanti renitenti scacciati dai consigli; Fantoni,
Custodi, Borghi, amatori vivissimi di libertà, e capi degli altri, posti
in carcere. La forza predominava. Fece Trouvé la nuova constituzione, e
finalmente dichiarò, parendogli di avere operato abbastanza, e bene
solidato l'imperio Francese in Lombardia, rimettere di nuovo l'autorità
legislativa nei consigli. In tale guisa venne fatta una riforma negli
ordini della Cisalpina, buona in se, viziosa pel modo. Ed ecco una
scena: una gran turba seguitava Ranza gridando, _che vuol Ranza, che
scartafaccio è quello_? Lo scartafaccio era la constituzione disfatta da
Trouvé, che Ranza vestito a lutto andava a seppellire nel campo del
Lazzaretto.

Brune, che era tornato a Milano, si mostrava scontento. Il direttorio,
che lo voleva mitigare, richiamava Trouvé, dandogli scambio con Fouché.
Attribuiva anche facoltà al generale di far mutazioni, non negli ordini
stabiliti dall'ambasciatore, ma nelle persone impiegate. Rimetteva in
carica i democrati più vivi; fora lungo e fastidioso il raccontare come
e quali. Le assemblee popolari, che chiamavano i comizi, accettavano la
constituzione di Trouvé. I democrati non se ne potevano dar pace. Ma tra
l'accettare e il non accettare non era differenza, la forza forestiera
reggeva lo stato. Non piacquero al direttorio nè Fouché nè Brune, l'uno
e l'altro, come credeva, troppo ardenti in quelle bisogne, e già si
vedeva apparire la nuova confederazione contro Francia. Mandava a Milano
Joubert in vece di Brune, Rivaud in vece di Fouché, strano inviluppo
d'uomini e di leggi tante volte mutate in pochi mesi da chi reggeva il
mondo con la forza, e la forza col capriccio. Non si mescolava Joubert
nelle riforme; perchè da uomo generoso e magnanimo com'egli era,
rispettava la independenza altrui, ed aveva grandi pensieri sopra
l'Italia. Rincominciava Rivaud l'opera di Trouvé. La notte dei sette
dicembre cingeva con soldatesche il corpo legislativo, che stava
deliberando sulle macchinazioni che si ordivano. Poi la mattina le
bajonette straniere cacciavano a forza i legislatori eletti da Brune,
rimettevano in carica di direttorio Adelasio, Luosi, e Sopransi cacciati
da lui. Fu imprigionato Visconti, frenata la stampa, serrati i ritrovi:
minacciaronsi i fuorusciti Napolitani di espulsione, i democrati
Cisalpini di carcere, se non moderassero le lingue, e gli scritti.
Divenne Rivaud padrone della Cisalpina. I democrati lo volevano
ammazzare, e pingevano sui loro scritti contro di lui non so che
coltello di Bruto; ma e' non fu nulla. In questa guisa la Cisalpina tra
la rabbia dei democrati, le speranze degli aristocrati, la prepotenza
delle soldatesche forestiere, il timore di tutti, se ne stava aspettando
i nuovi assalti dell'Austria.

Delle raccontate mutazioni fatte in Cisalpina per modo sì violento
levarono un grandissimo romore in Francia coloro, che o sedendo nei
consigli legislativi, o con le stampe addottrinando il pubblico,
contrastavano al direttorio. Luciano Buonaparte, fratello del generale,
servendosi dei principali pensieri dell'orazione di Marco Ferri, ne fece
una al consiglio dei cinquecento, la tirannide del direttorio, e la
violenza da lui usata in Cisalpina con gravissime parole detestando.
Questi discorsi si tenevano dagli opponenti piuttosto per odio del
direttorio che per amore della libertà, per la maggior parte di loro, e
fra tutti il primo Luciano, macchinavano già fin d'allora di mutare lo
stato, cambiar la constituzione, spegnere il direttorio, e chiamare alla
somma delle cose il generale Buonaparte. Così costoro, che per amore
della libertà, come dicevano, odiavano e laceravano di continuo gli
avvocati sedenti in direttorio, non avevano poi paura di un soldato
arbitrario e vittorioso, al quale tanto volentieri concorrevano tutti i
soldati di Francia.

Rispondevano per parte del direttorio Merlin, e Lareveillere-Lepeaux a
fine di giustificare le sue opere in Cisalpina, che la Cisalpina non
aveva mai avuto una constituzione legittima, perchè quella, che le aveva
dato Buonaparte, non era mai stata accettata dal popolo; ch'ella era
solamente un'ordinanza militare, non una vera e legittima constituzione;
che i Cisalpini si dovevano solamente riputare magistrati militari
instituiti col solo fine di governar il paese a tempo, e fino agli
ordini definitivi; che del rimanente la Francia aveva conquistato col
suo sangue la Cisalpina, e però aveva il diritto di farne il piacer suo.
Erano certamente queste risposte vere, ma sarebbero state più sincere, e
non meno oltraggiose per la Cisalpina, se fossero state confessate
prima, e quando la necessità non stringeva; perchè se la Cisalpina era
mera conquista, governata solamente alla soldatesca, e sottoposta ad un
espresso dominio militare dalla parte della Francia, non si vede che
cosa volessero significare le voci d'independente, che le si davano dal
direttorio, i saluti fatti alla independenza Cisalpina dall'ambasciatore
Trouvé, quel mandare e ricevere ambasciatori a quasi tutti, e da quasi
tutti i potentati d'Europa, come la Cisalpina faceva, e quel lamentarsi
del medesimo direttorio Francese, che l'Austria non l'avesse voluta
riconoscere, nè da lei accettato, nè a lei mandato ambasciatori.

I cambiamenti fatti per forza di soldatesche nella repubblica cisalpina
ai tempi del supremo dominio di Trouvé, di Brune e di Rivaud, così
comandando il Direttorio di Francia, diedero molto a pensare ai
Cisalpini e generalmente a tutti gl'Italiani. Si persuasero facilmente
che la Francia tutt'altra cosa voleva piuttostochè l'independenza loro,
e che dalle parole in fuori, che erano veramente magnifiche, essi erano
destinati a servitù o d'Austria o di Francia. Allora s'accorsero che era
per loro diventato necessario, seppure liberi e independenti volevano
essere, il camminare con le proprie gambe, e por mano essi stessi a
quello che per opera dei forestieri non potevano sperar di acquistare.
Surse in quel punto principalmente una setta la quale, contraria del
pari ai Francesi che ai Tedeschi, dagli uni e dagli altri voleva
liberare l'Italia, col fine di darle un essere proprio e independente.
Perlochè si unirono i capi in Milano, i principali dei quali erano i
generali Lahoz, Pino e Teuillet, e con questi Birago di Cremona, con
alcuni altri sì di Cisalpina che di altre parti d'Italia. Restarono
d'accordo che a questo scopo s'indirizzassero tutti i pensieri.
Deliberarono che le voci d'independenza si spargessero fra i popoli, che
si tirassero nell'unione quanti corpi di genti assoldate si potessero;
che a questo medesimo fine si facesse una intelligenza coi Romani e coi
Napolitani, e che ad ogni caso si formasse un'accolta di genti in
Romagna, perchè quindi, o nei circonvicini e piani paesi si spargesse, o
sul dorso degli Appennini si ritirasse, secondochè gli accidenti
richiederebbero. Per nutrire il disegno, ordinarono adunanze segrete,
che fra di loro corrispondevano, e la cui sede principale era in
Bologna; e siccome da Bologna, come da centro, queste adunanze si
spandevano, a guisa di raggi, tutto all'intorno negli altri paesi
d'Italia, così chiamarono questa loro intelligenza Società dei Raggi.

Questo tentativo era contrastato da coloro fra gli amatori della libertà
e dell'independenza, i quali, memori dei servigi fatti loro dai Francesi
che gli avevano liberati, alcuni dal carcere, altri dall'esilio, ed
altri anche da peggio, e persuasi che senza l'aiuto di Francia era
impossibile resistere ad un tempo stesso alla parte che in Italia
desiderava l'antico stato ed all'armi austriache, mal volentieri
sopportavano che, per acquistare un'independenza dubbia, si volesse non
solamente scostarsi dai Francesi medesimi, verso i quali protestavano
gratitudine, ma anche voltar l'armi contro di loro, ove le occorrenze
dei tempi il volessero. Fra questi ultimi più di tutti insisteva Cesare
Paribelli, il quale era stato mandato da Milano in Romagna ed a Napoli
per consultare su di queste faccende coi novatori del paese. Pure,
essendosi col tempo viepiù scoperto che il Direttorio di Francia aveva
l'animo troppo contrario alla libertà ed all'independenza d'Italia,
questi medesimi, e Paribelli principalmente, erano venuti a volere
l'independenza contro e a dispetto di tutti. Queste cose si tramavano, e
già i semi se ne spargevano; ma vennero poco dopo i tempi grossi e le
rotte dei Francesi, per le quali, soprabbondando una estrema forza di
genti settentrionali, tutti questi intendimenti diventarono vani.
Nondimeno le operazioni di Lahoz, che in progresso si racconteranno,
furono come immediato effetto, così piccola parte di questa vasta
macchinazione. A questo modo, independenti misti con servili, novatori
con perseveranti, repubblicani forestieri, che desolavano le terre
italiane, uomini boreali, che s'apprestavano a desolarle, componevano a
questo tempo i dolori ed i terrori della miseranda Italia.




LIBRO DECIMOQUINTO

SOMMARIO

      Infelice condizione del re di Sardegna. Ginguené ambasciadore
      di Francia a Torino. Suo discorso al re; sua opinione sul
      governo regio del Piemonte. Gli amatori della repubblica si
      adunano sui confini, e tentano di far rivoluzione. Generosi
      lamenti di Priocca, ministro del re, sui casi presenti.
      Battaglia di Ornavasso, in cui i repubblicani Piemontesi sono
      vinti dalle truppe regie. Guerra tra Genova ed il Piemonte.
      Brune e Ginguené sforzano Carlo Emanuele a dar loro la
      cittadella di Torino. Indulto del re a favor degl'insorti.
      Fatto lagrimevole della Fraschea. Schifosa mascherata fatta da
      alcuni Francesi in Torino, e grave pericolo che ne nasce.
      Ginguené richiamato: sue qualità. Il direttorio di Francia,
      non si fidando del re di Sardegna, si risolve a torgli lo
      stato, e manda a questo fine il generale Joubert. I Francesi
      s'impadroniscono del Piemonte, sforzano il re a lasciarlo, e
      vi creano un governo provvisorio. Atto d'abdicazione del re.
      Sua continenza mirabile nell'andarsene. Lodi del ministro
      Priocca. Manifesto di guerra del direttorio contro il re.
      Generosa protesta di Carlo Emanuele, data in cospetto di
      Cagliari di Sardegna.


Io sono nel presente libro per raccontare il martirio del re di
Sardegna. Nella quale narrazione si vedrà, quanto possa l'abuso della
forza contro il debole, e come non abbia incresciuto al più potente, non
solo di usare la forza soverchia, ma ancora di aggiungervi la fraude,
colorandola con le dolci parole di lealtà, e di santa osservanza dei
patti. Si vedrà, come uomini, per ogni altra parte di dottrina e di
virtù compiti, si siano fatti, per le illusioni dei tempi, stromenti di
sì condannabili eccessi. Racconterò dall'altro lato uomini ridotti
all'ultimo caso mostrare più animo, e maggiore virtù, che non quelli ai
quali obbedivano quasi tutte le forze d'Europa; e se qualche contentezza
si pruova nello scrivere storie, questa è di poter purgare dalle
calunnie di tempi perversi gli uomini eccellenti.

Il re di Sardegna serrato da ogni parte dalle armi di Francia, aveva
posto l'unica speranza nella sincerità della sua fede verso il
direttorio, non che nel più interno dell'animo non desiderasse altre
condizioni, perchè impossibile è che l'uomo ami il suo male, ma vedeva,
che era del tutto in potestà dell'oppressore il sovvertire i suoi stati,
prima solo che l'Austria il sapesse. Così la repubblica di Francia
voleva la distruzione del re, sebbene s'infingesse del contrario, ed il
re voleva serbar fede alla repubblica, quantunque altri desiderj avesse.
Reggeva il Piemonte il re Carlo Emanuele quarto, principe
religiosissimo, e di pacata natura, ma che trasportando i precetti della
religione nelle faccende di stato, era poco atto a destreggiarsi in un
secolo tanto rotto, e sregolato.

Sedevano appresso ai potentati d'Italia, come ambasciatori o ministri
della repubblica Francese, Ginguené a Torino, Trouvé a Milano, Garat a
Napoli, Sottin a Genova. Erano Ginguené e Garat avversi ai governi,
presso a cui erano mandati, e desideravano la mutazione, ma non la
procuravano apertamente, mentre Sottin non s'infingeva contro il sovrano
del Piemonte da quel suo nido di Genova. Principale secondatore di
mutazioni si mostrava Brune, a questo tempo generale dei Francesi in
Italia, sì per se, e sì per gli stimoli dei fuorusciti Piemontesi, che
gli stavano assiduamente ai fianchi. Questi, non contraddicendo i
repubblicani di Francia, padroni del paese, fulminavano senza posa sì
dalla Liguria, che dalla Cisalpina contro il re Carlo Emanuele; il che
giunto ai mali umori, che già erano gonfiati in Piemonte, partoriva
effetti tanto più forti, quanto più parevano essere aiutati dai
Francesi. Oltre a questo l'ambasciador Cisalpino Cicognara, che sedeva
in Torino, giovane di singolare ingegno, e di natura generosa, vedeva
molto volentieri coloro che desideravano la mutazione, e dirizzava le
cose secondo le opinioni dei tempi, in pro sì della Cisalpina
particolarmente, che dell'Italia universalmente; onde i novatori
prendevano novelli spiriti. Consultavano coll'ambasciator Cisalpino
massimamente coloro, che volevano cambiare gli ordini politici in
Piemonte per unirlo alla Cisalpina, o che si volesse fare di tutta
l'Italia una sola repubblica, come alcuni bramavano, o che si preferisse
di farne due, dell'una delle quali sarebbe capo Milano, dell'altra Roma;
imperciocchè questi pensieri appunto cadevano negli animi dei novatori
Italiani.

In mezzo a tutti questi umori era arrivato l'ambasciatore Ginguené in
Torino. Era Ginguené uomo di tutte virtù, ma molto incapriccito in su
quelle repubbliche, non vedendo bene alcuno se non negli stati
repubblicani. La filosofia l'aveva allettato, e la forza straordinaria
di quella sua repubblica gli faceva una sembianza di felicità e di
libertà, come se la felicità e la libertà potessero vivere negli stati
disordinati e soldateschi. Ma l'orgoglio che nasce dalla potenza,
massime negl'ingegni vivi, fa di queste illusioni, ed anche delle
peggiori. La paura ancora operava qualche cosa in una fantasia tanto
vivace; imperciocchè, siccome Ginguené si era molto nodrito degli
scrittori Italiani, e specialmente di Machiavelli, così egli si era dato
a credere, che l'Italia fosse piena di Machiavelli e di Borgia, ed aveva
continuamente la fantasia spaventata da immagini di tradimenti, di
fraudi, di congiure, di assassinj, di stiletti, e di veleni. Stimava,
che la sincerità, e la lealtà fossero solo in Francia; nè le insidie, ed
i tradimenti di Buonaparte, e del direttorio in Italia, quantunque
fossero tanto manifesti, l'avevano potuto guarire. Con questi spaventi
in capo, veduto prima il ministro Priocca, in cui scoverse, come diceva,
non so che di perfido al ridere, faceva il suo primo ingresso al re.
Solito alle accademie, solito ai discorsi al direttorio, e del
direttorio, poichè l'età fu ciarliera oltre ogni credere, si aveva
Ginguené apparecchiato un bello e magnifico discorso, non considerando,
che quello non era uso di corte in Torino, e che se gli apparati di lei
sono magnifici, il re se ne vive con molta modestia. Traversate le
stanze piene di soldati bene armati, e di cortigiani pomposi, entrava
Ginguené in abito solenne e con una sciabola a tracollo, nella camera
d'udienza, dove si trovò solo col principe. Stupì l'ambasciator
repubblicano in vedendo tanta semplicità nel sovrano del Piemonte.
Avrebbe dovuto, siccome pare, deporre il pensiero di recitare il
discorso, perchè e le adulazioni, ed i rimproveri erano ugualmente, non
che intempestivi, inconvenienti. Pure, ripreso animo, così favellava al
re. «Sire, il direttorio esecutivo della repubblica Francese,
desiderando nodrire la buona amicizia testè introdotta tra la Francia ed
il governo Piemontese, mi manda a vostra maestà. Porto con me da parte
del direttorio fede, lealtà, rispetto ai trattati, rispetto all'ordine
pubblico, rispetto al diritto delle genti. Spero trovare nei ministri,
ed in tutti gli agenti di vostra maestà i medesimi sentimenti. Un
operare sincero ed aperto solo conviensi ai governi veri. La nazione,
che per le sue vittorie acquistò il nome di grande, non ne conosce
alcuno diverso da questo. Ella fa della doppiezza e dell'astuzia nei
negoziati la medesima stima, che della viltà nelle battaglie. Ella
lascia con disprezzo i gabbamenti, e le machiavelliane fraudi a quei
vili governi corrotti, e corrompitori, che da sei anni turbano l'Europa
con le loro macchinazioni, e comprano a peso d'oro l'umano sangue. Quali
frutti raccolto hanno dai perfidi consigli le docili potenze? Io non
sono già, o Sire, per irritar quelle ferite, che il tempo solo, la pace,
e la concordia possono saldare. Solo ho intento di dire, parlando a
vostra maestà, a tutti i governi, che, come ella, sonsi ricondotti a
consigli pacifici, che la prosperità loro, che la loro gloria, nella
costanza e nella sincerità loro verso la Francese repubblica sono
massimamente ed unicamente riposte. Piacemi sperare, o Sire, che quanto
io dico, sia conforme all'animo di vostra maestà. Sarà per me gran
ventura, se la mia condotta, ed i miei principj conosciuti nelle
tempeste che turbarono la mia patria, potranno anticipatamente darvi
buon concetto di me, se la elezione del direttorio nel mandarmi a vostra
maestà le parrà segno delle sue intenzioni verso di lei, e se finalmente
nel corso di questa mia tanto onorevole missione, io riuscirommi a
dimostrare, che bene ha il direttorio esecutivo posto la sua fede in me,
e che non indarno io ho sperato meritare la stima di vostra maestà».

Questo discorso, che ritraggo di maggior semplicità, ed è molto più
purgato di quello tanto astruso, e tanto lambiccato di Garat al re di
Napoli, non sarebbe, se non da lodarsi, se non fossero quelle punture
date al governo del re; perchè, salve le precauzioni oratorie, esso
niun'altra cosa voleva significare se non questa, che il governo
Piemontese non era nè sincero, nè amico della repubblica di Francia, nè
scevro dalle corruttele Inglesi. Le quali cose certamente credeva
Ginguené, ed ebbele volute dire. Da un'altra parte quale sincerità fosse
nelle parole di Ginguené, è facile giudicare. Portava egli opinione, e
lo scrisse anche al suo governo, che un governo regio qual era quello di
Piemonte, non poteva più lungamente sussistere, essendo posto fra tre
repubbliche incitatrici, e che perciò era d'uopo operarvi buonamente una
rivoluzione, la quale avrebbe potuto essere senza sangue; che se al
contrario si aspettava ch'ella da se medesima nascesse, sarebbe violenta
e sanguinosa: pareva a Ginguené, che il re dovesse restar contento della
Sardegna. Ora qual fede, e qual lealtà verso il re vi fosse nel voler
fare una rivoluzione ne' suoi stati, e cacciarlo dal Piemonte, ciascuno
sel vede. Così chi poneva le cagioni, voleva anche gli effetti; e dalla
necessità delle cagioni argomentava poi alla giustizia degli effetti.
Certamente non era colpa del re di Sardegna, se si era creata una
repubblica incitatrice in Francia, e simili, ed ancor peggiori
repubbliche avevano i repubblicani Francesi creato in Lombardia, ed in
Liguria.

Al discorso tanto squisito del repubblicano non rispose il re, non
essendo accademico. Bensì venne sull'interrogare del buon viaggio, e
della buona salute dell'ambasciatore: poi toccò delle infermità proprie,
della consolazione che trovava nella moglie, che era sorella di Luigi
decimosesto re di Francia. A questo tratto ripigliando Ginguené le
parole, disse, ch'ella aveva lasciato in Francia memorie di bontà e di
virtù. Si rallegrava a queste lodi della regina il Piemontese principe,
e mettendosi ancor egli sul lodarla, molto affettuosamente spaziò nel
favellare delle virtù e della bontà di lei, degli obblighi che le aveva,
dei difetti di cui ella l'aveva corretto, massime di quelli della
ostinazione e della violenza, della confidenza intiera che aveva in lei,
e della pace, e del buon accordo, che, mercè le sue virtù, regnavano in
tutta la famiglia. Poi seguitando, addomandava all'ambasciadore, se
avesse figliuoli. Rispose del no. Al che il principe, tutto su l'orbezza
propria intenerito, rispose, _nè anch'io ne ho, ma mi consolo per la
virtuosa donna_. Queste cose io ho voluto raccontare, perchè mi parvero
fare un dolce e consolatorio suono in mezzo alle stragi ed ai tradimenti
del secolo. Ritirossi dalla reale udienza l'ambasciador di Francia, e
sebbene fosse molto acceso sulle opinioni repubblicane di quei tempi, si
sentì non pertanto assai commosso ed intenerito a tanta bontà,
semplicità, e modestia del sovrano del Piemonte. Pure questo fu il
principe, che divenne bersaglio di tanti oltraggi, di tanti furori, e di
tante disgrazie.

Frequentavano la casa dell'ambasciator di Francia i desiderosi di novità
in Piemonte, principalmente quelli, che volendo due repubbliche in
Italia, portavano opinione, che il Piemonte dovesse essere unito colla
Francia. Nella quale opinione concordavano alcuni nobili delle
principali famiglie, o per amore di libertà, o per invidia di potenza
verso la casa reale. Stando costoro continuamente ai fianchi di
Ginguené, gli rapportavano le più smoderate cose del mondo, mescolando
il vero col falso sulle condizioni del Piemonte, e sulla facilità di
operarvi la rivoluzione; e siccome questi rapporti andavano a versi
delle sue opinioni, così ei se gli credeva molto facilmente. Per la qual
cosa sentiva egli sempre sinistramente del governo, e volendo tagliarvi
i nervi, insisteva con istanza presso il direttorio, acciocchè sforzasse
il re a licenziare i sei reggimenti Svizzeri, che tuttavia conservava a'
suoi soldi.

Mentre da una parte l'ambasciator di Francia dava animo ai novatori,
vedendogli volentieri, e dando facile ascolto ai rapportamenti loro e
dall'altra voleva che si disarmasse il re con licenziare gli Svizzeri, i
mali semi producevano in Piemonte frutti a se medesimi conformi.
Sorgevano in diverse parti moti pericolosi suscitati da gente audace con
intendimento di rivoltar lo stato. Il più principale pel numero e pel
luogo, ed il più pericoloso si mostrava in Carrosio, terra di qualche
importanza, che obbediva al Piemonte, quantunque situata dentro al
dominio Genovese, e cinta da ogni parte delle terre della repubblica
Ligure. Quivi erano concorsi oltre un migliaio i fuorusciti Piemontesi,
sì quelli, che per iscampo loro e per essersi mescolati nelle congiure
precedenti, erano stati obbligati a spatriarsi, come quelli che per
opinione abborrendo la potestà regia, si erano volontariamente condotti
in paesi forestieri. Avevano fatto elezione di questo luogo, parte
perchè per lui potevano facilmente insinuarsi nei siti montagnosi del
Tortonese e delle Langhe, parte perchè non credevano che il re s'ardisse
andar ad assaltargli, stantechè era per lui necessario passare pel
territorio Ligure, e parte finalmente perchè i capi loro avevano forti
aderenze nel Genovesato, massimamente in Genova. Nè le speranze
riuscivano senza effetto: circa due mila soldati Liguri, partitisi
improvvisamente dai soldi della repubblica, ed usciti da Genova senza
ostacolo, andarono ad ingrossare a Carrosio la squadra dei Piemontesi.
Nè dubbio alcuno vi poteva essere sugli incitatori; perchè ed uscirono
sotto condotta di un ufficiale Ligure, che poi se ne tornò sicuramente a
Genova, ed erano ottimamente forniti di denaro. Al tempo stesso si
recitava sulle scene Genovesi una commedia intitolata _Furbo per furbo_,
piena di molti strazi e villanìe contro il re, e ad ogni tratto
gridavano gli spettatori, _viva la libertà, morte al tiranno
Piemontese_. L'inviato che quivi si trovava presente, per lo men reo
partito elesse di ritirarsi. Le Gazzette poi di Genova, anche quelle che
si pubblicavano sotto l'autorità del governo, continuamente laceravano
il re, chiamandolo con ogni più obbrobrioso nome, ed innalzando fino al
cielo l'impresa dei fuorusciti di Carrosio. Promettevano altresì, che
quello che si tentava dalla parte della Liguria, si sarebbe anche
tentato dalla parte della Cisalpina, e con parole infiammatissime
pronosticavano la prossima ruina di Carlo Emanuele. Capi principali del
moto di Carrosio erano uno Spinola, nobile, Pelisseri, e Trombetta
popolani, gente oltre ogni modo ardita, ed intenta a novità. Un
Guillaume, ed un Colignon Francesi erano con loro. Nissuno pensi, che
uomini incitatissimi abbiano mai pubblicato cose più immoderate contro i
re di quelle, che costoro mandarono fuori contro quel di Sardegna. Poi
per dar maggior terrore, e per far credere che non si consigliassero con
fondamenti falsi, spargevano ad arte voci, che la repubblica Francese
loro dava favore, e che appunto coll'intento di far sorgere la
rivoluzione in Piemonte, il direttorio aveva scambiato il suo legato,
mandando in vece di Miot, uomo, come dicevano, di pochi pensieri e
repubblicano tiepido, Ginguené, amatore vivo di repubblica, e d'animo
svegliato e forte.

Intanto dalle parole passavano ai fatti, e con infinita insolenza
procedendo, svaligiavano i corrieri del re con tor loro i dispacci,
bruttissimo preludio di libertà. Fatti poscia più audaci dal numero
loro, che ogni giorno andava crescendo, marciarono armatamano contro
Serravalle, la quale combattuta vanamente, ed assaliti gagliardamente
dalle genti regie, se ne tornarono con la peggio. Parecchj altri assalti
diedero alla medesima fortezza con esito ora prospero, ed ora avverso.
Così la guerra civile ardeva sulle frontiere del Piemonte.

Si moltiplicava continuamente il dispiacere, che riceveva il re dalle
sommosse democratiche: infatti il prenunzio di romori di verso Cisalpina
non riuscì vano: un corpo assai grosso di repubblicani Piemontesi, non
senza intesa del governo Cisalpino, e del generale Brune, in Pallanza
sul lago Maggiore adunatosi, minacciava d'invasione l'alto Novarese, e
faceva le viste di volersi calare, se trovasse l'adito facile, e la
fortuna propizia, fino a Vercelli. Reggevano, come capi principali,
questo moto, Seras, originario di Piemonte, ma ai soldi di Francia, ed
ajutante di Brune, ed un Léotaud Francese con un Lions Francese ancor
esso, ajutante di Léotaud. Noveravansi in questa schiera meglio di
seicento combattenti, bene armati, e partiti assai regolarmente in
compagnìe. Risplendevano fra di loro non pochi giovani ingenui, e di
natali onesti. Si scopriva la fortuna favorevole ai primi loro conati;
conciossiachè avendo udito, che i regj giunti prima in Arona, poi già
arrivati a Stresa, si apparecchiavano a combattergli, si deliberarono di
prevenire i loro assalti con impadronirsi della fortezza di Domodossola;
nella quale effettualmente, fatto un impeto improvviso, entrarono, non
aspettando i regj una così repentina fazione, nè la fortezza essendo
all'ordine per resistere. Vi trovarono i repubblicani alcuni cannoni,
opportuno sussidio per loro, e se gli menarono per servirsene contro le
truppe della parte contraria. Una terza testa di repubblicani armati era
discesa da Abriez nelle valli dei Valdesi, e già aveva occupato Bobbio,
ed il Villard, moto molto pericoloso perchè accennava a Pinerolo, terra
aperta, e poco lontana dalla città capitale di Torino. Trovavasi il
governo regio travagliato da tutte le parti, e temeva che il cuore
stesso del Piemonte, che tuttavìa perseverava sano, avesse a fare
qualche movimento contrario. Amico nissuno aveva, se non lontano, ed
inabile ad ajutarlo; i vicini, cioè la Francia, la Cisalpina e la
Liguria, sotto specie di amicizia, ordivano la sua ruina. Pure intendeva
all'onore, se alla salute più non poteva, e faceva elezione, giacchè si
vedeva giunto al fine, di perir piuttosto per forza altrui, che per
viltà propria. Pubblicava il re in mezzo a sì rovinosi accidenti un
editto, in cui mostrando fermezza d'animo uguale al pericolo, diè a
vedere, che maggior virtù risplende in chi serba costanza a difender se
stesso nell'avversità, che in chi assalta altrui con impeto nella
prosperità. Andava in primo luogo rammentando quanto aveva operato,
dalla sua assunzione in poi, pel sollievo dei popoli; si lamentava, che
a malgrado di tante sue cure, e di tanta sollecitudine, spiriti
sediziosi e perversi avessero il precedente anno volto a ribellione una
moltitudine di persone, parte ree, parte imprudenti, le quali avevano
empiuto il Piemonte di confusione, di terrore e di rapina; raccontava,
che mercè della divina provvidenza, e coll'ajuto dei sudditi fedeli
erano stati frenati i turbatori ed interrotto il corso alle indegne
opere loro; che non ostante avevano trovato ricovero in grembo alle
potenze vicine, donde avendo raccolto nuovi partigiani, novellamente
s'attentavano di correre le province conterminali; che egli aveva
mandato contro di loro truppe a sufficienza; ma perchè meglio i sudditi
fossero tutelati, voleva, che tutte le città, che tutti i comuni, di
concerto coi giudici regj, e sotto guida dei governatori, e dei
comandanti delle piazze ponessero le armi in mano a tutti gli uomini
dabbene ed affezionati, acciocchè, ove d'uopo ne fosse, potessero
congiungersi con le genti regie, e correre insieme alla difesa comune;
che sapeva altresì, e di certa scienza novellamente affermava, che ogni
giorno riceveva tanto da parte dei generali, quanto da quella degli
agenti del governo Francese, dimostrazioni non dubbie di buona amicizia;
che finalmente con la sua reale sopportazione consigliandosi, offeriva
perdono a chi pentito de' suoi errori se ne volesse tornare al suo
grembo paterno.

Non ignorava il re, che la rabbia e la ostinazione delle opinioni
politiche non lasciano luogo alle persuasioni. E però facendo maggior
fondamento sulle armi, che sulle parole, aveva mandato sul lago Maggiore
parecchj reggimenti di buona e fedele gente, affinchè combattessero i
novatori dell'alto Novarese, e ritogliendo dalle loro mani Domodossola
la restituissero al dominio consueto. Medesimamente mandava truppe
sufficienti per difendere le frontiere verso la Liguria contro
gl'insulti dei Carrosiani. Pinerolo si empiva di soldati, per frenare e
spegnere l'incendio sorto nelle valli dei Valdesi.

Ma il fondamento di tutto consisteva nel modo, in cui la repubblica di
Francia sentirebbe tutte queste Piemontesi sommosse; perchè, se ella le
fomentava, era impossibile il resistere. A questo fine insisteva
fortemente il ministro Priocca presso a Ginguenè, acciò dichiarasse,
qual fosse veramente negli accidenti presenti l'animo del governo
Francese. Ragionava egli, e certamente con molto fondato discorso, che
importava al re, che il direttorio si risolvesse sulle sorti Piemontesi;
poter bene, allegava, resistere a questi nuovi insulti, ma non potere
più lungamente sussistere nella condizione in cui era; rendersi perciò
necessario, o che la Francia gli desse mezzi d'esistenza, o che a modo
suo ne disponesse: «Se è destinato dai cieli, diceva, che noi abbiamo a
cessar di essere una potenza, se il corso delle cose, se la forza degli
umani accidenti a ciò portano, che noi abbiamo ad essere spenti, noi
preferiamo, noi anzi domandiamo, che una nazione grande, potente, e
nostra alleata sia quella, che giudichi il destin nostro, ed eseguisca
essa stessa quello, che abbia giudicato, piuttostochè vederci minacciati
dai nostri stessi sudditi, che è indegnità insopportabile, piuttostochè
vederci consumare appoco appoco, e languire in uno stato tale, che la
morte non è peggiore».

Questi estremi lamenti della cadente monarchìa Piemontese non sono
certamente segni di animo doppio, e non sincero; che anzi la sincerità è
tale, che non solamente induce persuasione nella mente, ma ancora muove
vivamente il cuore.

Rispose Ginguenè con sincerità e con parole degne, non di lui, ma del
direttorio: che il governo Francese a modo nissuno fomentava quei
movimenti; che l'animo suo verso il re era sempre il medesimo; ch'ei
voleva adempire lealmente le condizioni dei trattati; che se un nemico
esterno assaltasse il re potrebbe egli far capitale delle bajonette
Francesi, ma che nel presente caso si vedevano sudditi volere la
distruzione del suo trono; che per verità i suoi soldati avevano
prevalso nei primi assalti; che sei mila fuorusciti Piemontesi, a cui
stava a cuore la libertà, e che bramavano la vendetta, privi di ogni
cosa necessaria al vivere, si aggiravano sull'estreme frontiere del
regno; che si adunavano in grembo di nazioni libere; che quivi si
accordavano ai disegni loro, e che coll'armi in mano assaltavano il re.
Conviensi forse alla Francia implicarsi in tale faccenda? Certamente non
conviensi. Ha la Francia armi potenti in Lombardìa, ed in Liguria: se in
queste due repubbliche nascessero moti contrari al governo, se questo di
per se non fosse abile al resistere, e richiedesse di ajuto la
repubblica Francese, accorrerebbe ella certamente in soccorso di lui, e
dissiperebbe i ribelli. Ma quando Piemontesi amatori di libertà si
adunano per conquistarla, e per far la loro patria libera, volere che i
Cisalpini, i Liguri, od i Francesi a loro si oppongano, è cosa del tutto
sconveniente e vana. A questo dire aggiungeva Ginguenè rimprocci sul
modo, con cui il governo Piemontese reggeva i suoi popoli, favellando
degli abusi che gli scontentavano, dei rigori usati, dell'angustia delle
finanze, del caro dei viveri, della insopportabile gravezza delle
imposizioni. Concludeva, che i moti di sedizione non portavano con se
alcun pericolo, se niuna radice avessero nella propensione dei popoli;
ma che bene era da temersi, che i Piemontesi, la nobiltà in fuori,
desiderassero esito felice alla impresa dei sollevati: che però,
esortava, preoccupassero il passo, e prevenissero la rivoluzione col
dare spontaneamente al popolo tutto quello, che si prometteva dalla
rivoluzione. I rimproveri dell'ambasciadore sul mal governo del Piemonte
erano, come di forestiero, inconvenienti; che la Francia poi non fosse
obbligata a mantenere lo stato quieto al re, era falso, perciocchè a
questo si era solennemente obbligata nel trattato d'alleanza.

In mezzo a tante angustie del governo regio, Ginguené, come se
desiderasse torgli non solo la forza, ma ancora la mente ed il tempo di
deliberare sulle faccende più importanti, non cessava di travagliarlo
con importune richieste, muovendolo a ciò fare, parte i comandamenti del
direttorio, parte i propri spaventi. Chiedeva perciò, ed instantemente
ricercava Priocca, operasse, che il re cacciasse da' suoi stati i
fuorusciti Francesi, ed ancora proibisse, sotto pena di morte, gli
stiletti e le coltella. Voleva altresì, e minacciava il re, se nol
facesse, che disperdesse i Barbetti, che infestavano le strade, ed
assassinavano i Francesi. Alle due prime richieste rispondeva Priocca,
che quanto ai fuorusciti Francesi, desiderava sapere, se la Francia, e
l'ambasciador suo intendessero, ch'e' fossero perseguitati, o che la
qualità loro di fuorusciti fosse certificata in giustizia, o ch'ella
avesse nissun fondamento legale, e solo fosse effetto dell'odio
personale, dell'invidia e delle fraudi; desiderava sapere, se volessero
parlare di una emigrazione di fatto, o di una emigrazione di dritto. Se
di fatto, e' bisognava che l'ambasciadore si risolvesse a rendersi
complice di tutti gli atti d'ingiustizia e di violenza commessi da
agenti subalterni per interesse o per vendetta contro un numero infinito
di Savoiardi e di Nizzardi. Non di tutti parlerebbe il ministro; solo
rammenterebbe il conte Selmatoris, nato in Cherasco di Piemonte,
impiegato ai servigi militari, ed in corte del re da più di trent'anni,
il quale stato solo in tutto il tempo della sua vita quindici giorni
nello stato di Nizza, era stato scritto nella lista dei fuorusciti di
quel paese. Rammenterebbe altresì il cavaliere di Camerano, il quale,
chiuso dall'ottantaquattro in poi nell'ospedal dei matti di Torino, era
stato ancor esso nella lista fatale notato. Osservava oltre a ciò
Priocca, che il trattato di pace, lasciando al re la facoltà di
conservare a' suoi servigi i Savoiardi ed i Nizzardi, aveva riservato
alla repubblica Francese il diritto di addomandar l'allontanamento di
coloro, che si rendessero sospetti. Ora vorrebbesi forse, insisteva, che
tali stipulazioni guardassero indietro, o statuire il principio, che
ogni qualunque denunzia senza pruove faccia un uomo sospetto? E potrebbe
ella forse, questa valorosa e virtuosa nazione, imputare a delitto ad un
ufficiale del re l'aver guidato contro di lei soldati, che poco dopo
ella credè potere far compagni delle sue fatiche e delle sue vittorie?
Finalmente, concludeva, la giustizia è il primo dovere delle grandi
nazioni; ella è anzi bisogno, non che dovere, se esse non vogliono
rimanersi alla triste gloria di dominar con la forza, e col terrore. Ora
la giustizia domanda, anzi comanda, che non s'incrudelisca contro
persona per accuse meramente date da chi è mosso da brama detestabile di
vendetta, o da sete vile d'interesse.

Rispetto agli stiletti ed alle coltella, affermava Priocca, non potersi
i portatori di tali armi pel solo fatto del portarle punire colla pena
di morte, senza una considerabile alterazione nel corpo delle leggi, e
che nè la giustizia, nè la umanità permettevano, che per solo termine di
polizia e di prudenza, si usasse il mezzo estremo della morte. Se si
punisce di morte colui che portava un'arme, qual pena si darebbe ad un
omicida? Bene si maravigliava Priocca, che queste atroci dottrine si
professassero, e l'uso loro anche con minacce s'inculcasse da coloro,
che continuamente avevano in bocca parole di filosofia e di umanità.
Certamente non erano queste le dottrine di Beccaria.

Quanto agli assassini dei Francesi, allegava il ministro, che se gli
autori ne fossero conosciuti, sarebbero incontanente castigati, e che a
questo fine si era ordinato a tutti i magistrati sì civili che militari,
che la sicurezza e la vita dei Francesi diligentemente preservassero; ma
che sapeva bene l'ambasciatore, ed era anche vero, che intieramente non
si potevano impedire gli effetti dei risentimenti particolari suscitati
dagl'insulti, e dalla cattiva condotta dei Francesi; che il mutare la
natura degli uomini, ed il fare che non si risentano alle ingiurie, è
cosa del tutto impossibile.

Così affermava Priocca, che il governo regio, per quanto stava in lui,
fosse molto vigilante a render sicuri i Francesi in Piemonte, e quello
che diceva, anche sel faceva. Ma bene debbe far maravigliare ognuno, che
secondo gli umori, od alla prima favola raccontata all'ambasciator di
Francia dai democrati, che gli andavano per casa, tosto ei si movesse a
domandare, anche con termini molto imperativi, la liberazione
degl'incolpati. Agitavasi la causa di un Richini, detto per soprannome
Contino, capo di Barbetti, il quale accusato di grassazione contro un
commissario Francese, che viaggiava da Torino a Susa, era stato
arrestato per ordine regio, e tuttavia era sostenuto nelle carceri del
senato a Torino. A costui fu suggerito da alcuni democrati, che se ne
stavano carcerati con lui, un bel tratto, e questo fu, che affermando
cose orribili ordite per suo mezzo dal governo regio contro i Francesi,
l'avrebbero eglino scampato dal pericolo. Nè fu la risoluzione sua
diversa dal consiglio; perchè testimoniò per iscritto, che il re defunto
Vittorio Amedeo, il principe reale di Piemonte stato, dopo la morte di
Vittorio, assunto al trono, ed il duca d'Aosta, figliuol secondogenito
di Vittorio, gli avevano comandato, che se ne andasse nel contado di
Nizza e nella riviera di Genova, e quivi avvelenasse tutti i fonti, ai
quali necessariamente andassero ad abbeverarsi i Francesi; che quello,
che gli era stato imposto, aveva mandato ad effetto; che per questo era
sorta una grande mortalità così nei Francesi, come nelle bestie loro.
Aggiunse questo Contino, che se n'era andato parecchie volte, per ordine
espresso dei tre principi, ad arrestar i corrieri sulle strade, e che
aveva da essi principi avuto la facoltà più ampia di ordinare sul colle
di Tenda bande d'uomini armati col fine di assassinare i Francesi; ma
che i principi medesimi per far vedere, che non l'avevano mosso a tutte
queste enormità, l'avevano fatto carcerare, ed ordinato che se gli
facesse, come affermava, un processo simulato. Io mi sento muovere a
grandissima maraviglia, pensando che un ambasciatore di Francia, uomo
del rimanente civile e buono, soffocata in lui la prudenza
dall'illusione, non abbia abborrito dall'udire, credere, e rapportare,
come fece, al suo governo calunnie tali contro principi religiosi e pii.
Certo un deplorabile fantasma era quello, che gli occupava la mente. Il
seguito fu, che Ginguené a nome del direttorio richiese solennemente il
re, che gli desse Contino, ed il re gli satisfece dell'effetto, dandogli
incontanente, e senza difficoltà l'uomo accusato d'assassinio di un
Francese: vergognosa vittoria per un governo, ed un ambasciatore di
Francia.

I terrori di Ginguené erano anche fomentati dalle esorbitanze dei
democrati più ardenti, i quali, veduto che i Francesi a tutt'altro
pensavano che alla libertà d'Italia, si erano deliberati a voler
camminare da se, ed a fare un moto contro i nuovi signori, tacciandogli
di tirannide e d'oppressione. Questa gente audacissima, prese occasione
di un lauto desinare dato dall'ambasciator di Francia a tutti i
ministri, che si trovavano alle stanze di Torino, si misero a dire le
cose più smodate, che uomo immaginar si possa. Nè contenti alle parole,
mandarono attorno uno scritto, che fu portato da Cicognara a Ginguené.
Egli era espresso in questa forma: «Popoli della terra, e voi
massimamente patriotti, ed amici sinceri della libertà e dell'umanità,
ascoltate le mie voci. Ha la Francia accettato e dichiarato i dritti
degli uomini in presenza dell'Ente supremo; ella ha punito il tiranno,
che a loro voleva opporsi; ella ha rovesciato il suo trono, ella ha
disperso tutte le forze dei confederati d'Europa, che erano accorsi in
suo ajuto. Tutti questi miracoli ella gli ha fatti, perchè ha trovato
dappertutto uomini, che e conoscevano la giustizia della sua causa, e
non esitarono a dichiararsi per lei contro la tirannide. Si era la
Francia conciliato l'amicizia loro, dichiarandosi l'amica di tutti i
popoli, e promettendo di ajutar quelli, che, com'ella, portassero odio
ai tiranni. Popoli della terra, la Francia ha mentito. Il solo scopo
ch'ella si è proposto, è quello dell'interesse; ella non ha in nissuna
stima i popoli, i tiranni soli le stanno a cuore. Ella se ne sta
tranquillamente rimirando le carnificine dei patriotti, e si rallegra
del trionfo dei dispoti. Gli agenti, che manda presso a loro per
compiacere al loro orgoglio, e per istringere gli empj nodi della loro
amicizia, in vece di vestirsi a lutto per la morte degli amici per la
libertà, celebrano feste scandalose, e bevono nelle medesime coppe dei
tiranni. Il sangue di coloro, che amici della libertà si protestano,
scorre a rivi, e dilaga sovra una terra fatta per esser emola della
patria loro. Ciò non ostante e' non si risolvono ad abbandonarla. Gli
splendori del trono gli rendono spettatori insensibili dell'orribile
ecatombe immolata a piè della tirannide. E col nome di amici dei popoli
si chiamano! Col nome di amici dei popoli si chiamano essi, cui la
guerra civile con tutte le sue orribilità non turba, essi, che l'oro dei
tiranni corrompe! Popoli della terra, ascoltate le voci di un uomo, che
è spettatore di tante sceleragini, e che ne pruova un dolore orribile.
Ardete le dichiarazioni frodolente dei diritti dell'uomo, ch'eglino vi
hanno portato. Chiudete gli occhi alla luce, che risplende dal tempio
della libertà, fate lega coi vostri tiranni, servite ai capricci loro,
abbracciate sinceramente la causa loro, o perirete. La Francia non
atterra più troni; essa gli difende: essa vuol fare ammenda dell'insulto
fatto alla tirannìa: con una mano opprime i popoli, ai quali per suo
proprio interesse dà la libertà, dall'altra tutela i tiranni, che
divorano i popoli servi. Le spoglie degli uni e degli altri appena
bastano a saziare l'immensa sua cupidigia. Popoli, ancora un lustro, e
non vedrete più nella deserta Europa, salvo che in Francia, che tiranni
e ruine».

Questo scritto tanto impetuoso e sfrenato, e principalmente diretto
contro Ginguené, avrebbe dovuto farlo accorto, se non avesse avuto la
mente inferma, del cammino, a cui si andava con quegli amatori di
libertà, e quale speranza di governo buono da loro si potesse aspettare.
Intanto tutta l'ambascerìa di Francia n'era mossa a romore. Ginguené
prese contegno con Cicognara, a cui si era sempre dimostrato amico, ed
egli a lui. Poi parendogli cosa d'importanza, ne scriveva al direttorio,
con molta instanza pregandolo, operasse efficacemente col direttorio
Cisalpino, affinchè Cicognara avesse presto lo scambio a Torino, ed in
ciò andarvi la salute di Francia.

L'ecatombe mentovata nello scritto fu questa. Eransi, come già abbiam
narrato, i Piemontesi nemici al nome reale adunati sotto la guida di
Seras e di Léotaud sulle rive del lago Maggiore, e già condottisi fin
oltre Gravelona, marciavano contro i regj che loro venivano incontro.
Erano stati armati, e forniti d'abiti, d'armi e di munizioni con secrete
provvisioni del governo Cisalpino. Si noveravano nell'esercito regio
circa quattro mila soldati descritti sotto le insegne dei reggimenti di
Savoja, della Marina, di Peyer-Im-Off, di Zimmerman, e di Bacman. Le due
parti si preparavano alla battaglia. Si combattè tra Gravelona ed
Ornavasso. L'ala sinistra dei repubblicani, donde poteva venire il più
grave pericolo, pareva fatta sicura dal fiume Toce, insino al quale ella
si distendeva; ma siccome tutta l'importanza del fatto dipendeva dal
vietare il passo del fiume ai regj, vi aveva Léotaud, per maggior
sicurezza, collocato una compagnia di gente eletta, granatieri
massimamente. Cominciavano i feritori alla leggiera una battaglia
sparsa; poi le genti più grosse l'ingaggiarono per modo, che a mezzo
giorno tutte le schiere menavano molto valorosamente le mani. La rabbia
era uguale da ambe le parti, siccome di guerra civile, ma l'impeto
maggiore da quella dei repubblicani. Questo era cagione, che i regj,
quantunque fortemente resistessero, perdevano del campo, e pareva la
fortuna inclinare del tutto a favore dei loro avversarj. Tanto bene
ordinato era questo moto, sebbene avesse in se qualche cosa di
tumultuario, e tanto era l'ardore, che animava a cose nuove quei giovani
repubblicani! Mentre in questo modo si mostrava la fortuna favorevole
agli sforzi dei novatori, ecco levarsi il grido, che i regj, aspramente
urtata e rotta la compagnia guardatrice della Toce, avevano varcato il
fiume, ed assaltavano, fremendo, le squadre repubblicane alle spalle. Nè
era senza verità il grido spaventevole; imperciochè sei compagnìe di
granatieri dei reggimenti di Savoja, e della Marina, con gagliardìa
estrema combattendo, avevano e sbaraglialo i guardatori del varco, e
passato il fiume, e già assaltavano alle terga i repubblicani. Questa
mossa fe' del tutto prevalere i regj; i repubblicani assaliti da fronte
e da dietro, e sopraffatti dal numero soprabbondante degli avversari che
su quel forte punto si erano spinti avanti con grande sforzo, andarono
in rotta; nè fu più possibile ai capi di rannodargli, ancorchè Léotaud
in questa bisogna virilmente si adoperasse. Cencinquanta repubblicani
perirono nella fazione; quattrocento vennero vivi in mano dei vincitori.
Cento furono uccisi soldatescamente in Domodossola, tornata, subito dopo
la battaglia, in poter dei regj. Perì, fra gli altri, Angelo Paroletti,
giovane di costume angelico, e d'ingegno maraviglioso. I superstiti
furono condotti nel castello di Casale, dove si fecero loro i processi
militarmente; trentadue condannati a morte.

In questo mezzo tempo arrivarono novelle importanti da Parigi. Mancava
al cupo ravviluppamento dei tempi, che si accagionassero dal governo di
Francia i re, e specialmente quel di Sardegna, di essere loro medesimi
gli autori delle ribellioni. Aveva Ginguené con instanti parole
descritto al suo governo i supplizj del Piemonte. Il direttorio, che
poteva meramente intromettersi per umanità, amò meglio mescolarvi le
accuse e l'inganno. Scriveva il dì diciotto maggio Taleyrand a Ginguené,
che i moti d'Italia, quelli sopratutto, che erano sorti in Piemonte,
mostrandosi con sembianza minacciosa e molto pericolosa, era venuto il
direttorio in una risoluzione definitiva; che sapeva il direttorio di
certa scienza, che si era ordita una congiura col fine di far
assassinare tutti i Francesi in Italia; che sapeva ugualmente, che moti
sediziosi si fomentavano a questo fine in ogni parte, acciocchè soccorsi
di Francesi essendo addomandati al tempo medesimo in luoghi diversi, le
loro forze per la spartizione s'indebolissero, e fosse per tal modo
fatto abilità agli assassini di uccidergli. Sapeva finalmente, che non
contenti al dare compimento a sì scelerato proposito, volevano ancora
imputarlo a coloro, che si credevano amici della Francia, affinchè la
morte loro si rendesse più sicura. In tanta complicazione, come diceva,
di preparati delitti, faceva Taleyrand sapere a Ginguené ciò, che il
direttorio aveva risoluto per salvare e l'Italia e i Francesi e gli
amici della repubblica, dai mali che loro sovrastavano; gl'intimava
pertanto, che si appresentasse al governo del re, della orribile
conspirazione favellando tanto evidentemente tramata dalle potenze
straniere, e nemiche della Francia, e dimostrasse, volere il governo
francese risolutamente, ch'ella e per cagioni e per pretesti
intieramente fosse diradicata; volere, che prima di tutto, offerisse il
governo del re indulto leale ed intiero a tutti i sollevati, sì
veramente che le armi deponessero, ed alle case loro ritornassero;
volere, che il re adoprasse le sue forze contro i Barbetti, che
desolavano quelle infortunate regioni, ed usasse tutti i mezzi per fare,
che le strade tra Francia ed Italia fossero libere e sicure. A queste
condizioni, e per allontanar il timore che le repubbliche Cisalpina e
Ligure turbassero il Piemonte, interporrebbe il direttorio la sua
autorità, perchè si mantenessero in quiete. Ordinerebbe anzi a Brune,
che apertamente, ed espressamente comandasse ai sediziosi, che
dissolvessero le bande loro e si ricomponessero nel riposo. Caso
importante, ed urgentissimo essere, aggiungeva il ministro di Francia,
le anzidette condizioni, perchè tanti giudizj arbitrarj, tanti supplizj
crudeli contro uomini ragguardevoli per virtù e per dottrina, e che solo
parevano essere stati condotti all'ora estrema, perchè erano amatori
della repubblica Francese, non permettevano che si frapponesse indugio.
Se il governo Sardo non accettasse le condizioni offerte, si renderebbe
manifesto, essere lui, non più vittima, ma complice delle sedizioni, cui
fomenterebbe in segreto, fingendo di temerle in palese. Del rimanente
badasse bene Ginguené a non chiamare mai i sediziosi, patriotti, ma sì
sempre amici della Francia. Nel che io non saprei giudicare, se vi sia
derisione o fraude; perchè se i sediziosi erano incitati dall'Austria e
dall'Inghilterra, come si dava sospetto, non si vede come si potessero
chiamare amici della Francia; e da un'altra parte, se veramente era la
Francia amica del re di Sardegna, come tutte le parole espresse
suonavano, non si comprende, come ella chiamasse suoi amici i ribelli,
che con le armi in mano apertamente combattevano l'autorità e la potenza
del re.

Fece Ginguené molto efficacemente il dì ventiquattro di maggio
l'ufficio. Vi aggiunse di per se parecchie parti, che furono quest'esse;
che si cacciassero i fuorusciti, che attivamente si punissero gli
uccisori dei Francesi, che con pena di morte si proibissero le coltella
e gli stiletti, che si castigassero quei preti, che seminavano odj
contro una nazione amica.

Ma parendo all'ambasciatore, che lo sforzare il re a perdonare ai
ribelli, ed il chiamare amici di Francia coloro, che macchinavano contro
il suo stato, fors'anche contro la sua vita, non bastassero a
constituirlo in compiuta servitù, voleva, ed instava presso al
direttorio, che la Francia dovea avere piena ed assoluta autorità in
Piemonte, che per propria sicurezza ella doveva sforzare il re a
cambiare tutti i suoi ministri, ed a richiamare il conte Balbo da
Parigi. Su questo punto principalmente insisteva l'ambasciatore:
affermava, essere il conte l'agente di tutta la confederazione d'Europa
in Parigi, spargervi, e spandervi denari in copia, seminarvi corruttele
in ogni parte, rendere co' suoi dispacci il re sicuro, scrivere a
Torino, che badassero a stare coll'animo riposato, che i rigori usati e
da usarsi sarebbero approvati a Parigi, che gli agenti di Londra, e di
Vienna, benchè fossero d'infimo grado, si adoperavano efficacemente
contro Francia, e che del rimanente la repubblica rovinerebbe prima del
Piemonte. Per tutti questi motivi richiedeva Ginguené, che si rivocasse
il conte da Parigi, e che in oltre si eleggesse a sua scelta il
successore.

Il governo Piemontese stretto da sì vive istanze e mosso da sì gravi
minacce, ordinava il dì venticinque di maggio, che si sospendessero sino
a nuovo ordine i processi dei non condannati, e si soprassedesse alle
pene dei Francesi, che si fossero mescolati nelle ribellioni.

Intanto il dì ventisei di maggio alle ore quattro della mattina i fossi
di Casale grondavano sangue. Léotaud, aiutante del generale Fiorella, e
Lions ajutante di Léotaud, ambidue francesi di nascita, ma non di
servizio, con otto altri parte forestieri, parte Piemontesi, che per
aver combattuto nella battaglia di Ornavasso, erano stati dannati a
morte, soggiacquero all'estremo supplizio. Fu accusato il governo
Piemontese, per questo caso, di studiata barbarie; perciocchè diedero
veramente a pensare l'ora insolita dei supplizj, e la tardità della
staffetta apportatrice a Casale dell'ordinato soprastamento: soffermossi
nove ore in Trino. Certamente i condannati erano rei; ma pur troppo
atroce fu la deliberazione dello avere a bella posta ritardato le
novelle, ed accelerato i supplizj, affinchè la salute arrivasse, quando
già morte spaziava. Adunque il sangue, adunque l'ecatombe di Domodossola
non bastavano? Bene ciò io debbo dire ai posteri, che questa crudeltà,
degna di eterna riprensione, non fu opera di Priocca, ma bensì di chi in
queste faccende camminava con più ferocia di lui. Si avvide il ministro
in quale taccia incorresse, e perciò scriveva all'ambasciator di
Francia, mostrando dolore dell'accidente, accusando il messo di
tardanza, e giustificandone il governo. La uccisione massimamente dei
due Francesi il travagliava: temeva di qualche subito sdegno di Francia.
Per la qual cosa scrivendo a Ginguené spiegava, come il dritto pubblico,
ed il dritto naturale avevano sempre voluto, che il giudice naturale di
un delitto sia quello del luogo, in cui è il delitto commesso, e che
come un Piemontese, che commettesse in Francia un delitto, dovrebbe
essere giudicato da giudici Francesi, così un Francese, che commettesse
un delitto in Piemonte, doveva esser giudicato da giudici Piemontesi.
Levò Ginguené pei due Francesi morti gravissime querele, minacciò il
governo Piemontese, scrisse a Parigi, che era oggimai tempo di purgar la
Francia dal dire calunnioso, che si faceva, ch'ella tollerasse le
carnificine dei Francesi e degli amici loro, per forza dell'oro mandato
a Parigi al conte Balbo. Poscia le proposizioni del Piemontese ministro
riprendendo circa il diritto pubblico e naturale, affermava, esser vere
nei casi ordinari, ma non negli straordinari, e che quello era caso
straordinario, da qualificarsi in realtà dritto di conquista, e quasi di
guerra aperta sotto nome di pace e d'alleanza: parole verissime, che se
giustificavano quello, che la Francia faceva contro il re,
giustificavano del pari quello, che si supponeva che il re facesse
contro la Francia. Adunque quello era tempo da cannoni, non da discorsi,
da manifesti di guerra, non da proteste di amicizia.

Disfatto il nido dei repubblicani di Pallanza per la vittoria di
Ornavasso, restavano i Carrosiani, che divenivano ogni giorno più
molesti; poichè crescendo di numero e d'ardire, sboccavano sovente a far
correrìe sui territorj regj, dando loro facile adito i comandanti Liguri
per le terre della repubblica. Fra le altre ci fecero una spedizione
piena di molta audacia contro Pozzuolo, terra estrema verso le frontiere
Liguri, e custodita da un forte presidio. Partiti con una squadra di
circa quattrocento soldati al tramontar del sole del dì ventisei
d'aprile, e viaggiato tutta la notte, arrivarono il giorno seguente
improvvisi sopra Pozzuolo, ed investita la terra, dopo breve battaglia,
la recarono in poter loro, con aver fatto prigioni circa quattrocento
soldati. Portaronsi i Carrosiani molto lodevolmente in Pozzuolo, e non
fecero ingiuria ai soldati cattivi. Poi se ne tornarono a Carrosio,
donde di nuovo uscivano spesso a travagliare i confini.

Non ignorava il governo Piemontese, che i moti di Carrosio avevano più
alte radici, che quelle dei repubblicani Piemontesi, perchè Brune e
Sottin, segretamente e palesemente gli fomentavano. Tuttavia, non
volendo mancare al debito della conservazione degli stati, si era
deliberato a mostrar il viso alla fortuna. Ma prima di venire al mezzo
estremo delle armi contro quella sede tanto irrequieta di Carrosio,
poichè gli era forza traversare il territorio Ligure per arrivarvi,
aveva rappresentato al governo Ligure, che i suoi nemici non avevano
potuto condursi a Carrosio senza passare pel territorio della
repubblica; che lo stesso facevano liberamente per venir ad invadere il
territorio Piemontese, passando eziandio sotto i cannoni di Gavi; che
quando potesse aver luogo una vera neutralità, la repubblica, come
neutrale, non poteva in questo caso sofferire nel suo territorio i
nemici di sua maestà, che ne abusavano per offenderla, tanto meno dar
loro il passo libero per venire ad attaccarla, e che doveva o
dissipargli essa medesima, o dare alle genti regie quel passaggio
stesso, ch'ella dava a' suoi nemici.

Rispose la repubblica, che non consentirebbe mai a dare il passo; solo
prometteva di reprimere gl'insulti, di prevenire le aggressioni, e di
allontanare quanto potesse offendere la buona amicizia delle due parti.
Ma queste protestazioni erano vane. Continuavano i Carrosiani ad
ingrossarsi, ad ordinarsi, ed a trascorrere alle enormità più
condannabili, poichè e continuamente traversavano il territorio Ligure
per andar ad assaltare i regj, ed intraprendevano le vettovaglie, che
per quelle strade viaggiavano verso il Piemonte, ed arrestavano e
svaligiavano i corrieri. Nel che non la perdonarono nemmeno al corriero
Ligure, a cui tolsero i pieghi diretti ai ministri regj, ed aprirono
quelli dei ministri di altre potenze.

Insorgeva con animo costante il re, ed ordinato un esercito giusto il
mandava all'impresa di Carrosio sotto la condotta di Policarpo Cacherano
d'Osasco, uomo non privo di sentimenti generosi, nè senza qualche
perizia militare. Avvertinne il governo Ligure, avvertinne l'ambasciator
di Francia, avvisando, che solo fine della spedizione era di cacciare i
sediziosi da Carrosio, di ricuperare quella terra di suo dominio, di dar
quiete a' suoi stati.

Sentì sdegnosamente l'ambasciadore questa mossa d'armi, e rescrivendo al
ministro Priocca, intimava, facesse incontanente, se ancor fosse tempo,
fermar le genti, che marciavano contro Carrosio, perciocchè non fosse
possibile di assaltar questa terra senza violare il territorio Ligure;
la quale violazione non poteva non portar con se gravi, e pericolosi
accidenti. A questo modo l'ambasciatore presso ad una potenza, non
solamente amica, ma ancora alleata, sofferiva pazientemente, che i
ribelli di lei passassero pei territorj Liguri per andarla ad assaltare,
e non tollerava, anzi si sdegnava, se essa potenza per riacquistare il
suo toltole violentemente dai ribelli, attraversasse i medesimi
territorj pei quali non avendo altra strada, le era necessità di
passare.

Il re, stretto da tanti nemici, ed oppresso da chi doveva l'aiutare, non
si perdeva d'animo, volendo, che il suo fine fosse, se non felice,
almeno generoso. Rispose Priocca allegando la ragione, come se la
ragione avesse che fare nel dominio della forza. Spiegava il regio
ministro, che a norma dei principj del diritto pubblico, quando un
principe è impossibilitato per impedimenti naturali a pervenire ad un
territorio che gli appartiene, e che gli è stato tolto, se non col
passare per quello, che da ogni parte il circonda, non vi poteva essere
dubbio sulla legittimità del passo; e poichè la repubblica Ligure non
aveva voluto nè rimuovere le cagioni, nè dare il passo, siccome dell'una
e dell'altra cosa era stata richiesta, così a lei, non al re la
violazione del territorio doveva imputarsi. I soldati regj, attraversato
il territorio Ligure, cacciavano facilmente i repubblicani da Carrosio,
e si facevano padroni della terra. Poscia, per maggior sicurezza,
munirono di guardie tutte le alture circostanti.

A tale atto gli scrittori di gazzette in Genova ed in Milano si
risentirono gravemente; le cose che scrissero, sono piuttosto pazze che
stravaganti. Un Francesco Serra, figliuolo che fu di Giacomo, avanzò
ogni altro con una scrittura tanto esorbitante, ed eccedente ogni modo
di procedere civile, che se sola passasse ai posteri, non so con qual
nome chiamerebbero l'età nostra. Ma Sottin non si ristava alle parole,
anzi accesamente appresso al direttorio Ligure instando, operò di modo
che finalmente lo spinse a chiarire il re di Sardegna nemico della
repubblica, e ad intimargli la guerra. Brune si rallegrava, che le cose
gli andassero a seconda, ed aprissero l'adito a' suoi disegni ulteriori.
Non dubitava, che quanto più il re fosse stretto da difficoltà, e quanto
più bassa la sua fortuna, tanto meno sarebbe renitente al consentire
alla Francia quello, ch'egli aveva in animo di domandargli, e che era
piuttosto di estrema, che di somma importanza; proponendosi in tale modo
il generale della repubblica di tirare a benefizio di lei la guerra, che
fomentava egli medesimo sottomano contro Carlo Emanuele.

Mentre Sottin spingeva la repubblica Ligure contro il Piemonte, Ginguené
voleva impedire, che egli si difendesse da lei. Esortava con grandissima
instanza Priocca a desistere dall'invasione, gravemente ammonendolo
degli effetti di questa discordia. Al che il ministro rispondeva
proponendo, a fine di prevenire il sangue, e di mostrar desiderio di
pace, che Carrosio si sgombrasse dalle genti regie, e si depositasse in
mano dei Francesi. Solo domandava, che la repubblica Ligure cessasse le
ostilità, e non desse più ricetto a masse armate contro il Piemonte. Non
dispiacque all'ambasciadore la proposta, e mandava il suo segretario a
Milano per farne avvertito il generalissimo. Ma il governo Piemontese,
non aspettate le intenzioni di Brune, volendo, o per amore di concordia,
o per timore di Francia gratificare all'ambasciadore, aveva operato, che
le truppe si ritirassero da Carrosio, e ritornassero nei dominj
Piemontesi oltre i confini Liguri. Per la ritirata dei regj non
cessavano le ostilità; anzi i Liguri venuti avanti coi novatori
Piemontesi sotto la condotta del generale Siri s'impadronirono, dopo un
violento contrasto, della fortezza di Serravalle. Da un'altra parte i
Liguri guidati da due capi valorosi Ruffini e Mariotti si erano fatti
signori di Loano. I soldati Piemontesi presi in questo fatto furono
condotti dai vincitori a guisa di trionfo nel gran cortile del palazzo
nazionale di Genova, dove sedevano i consigli legislativi. Sorsero molte
allegrezze. Le solite imprecazioni contro i re, massime contro quel di
Sardegna, montarono al colmo.

Già le ordite trame erano vicine al compirsi, già per far calare il re a
quello, che si voleva da lui, gli si facevano suonare intorno mille
spaventi. Già Ginguené parlando con Priocca aveva tentato per ogni modo
di spaventarlo. Affermava, che in ogni parte apparivano segni di una
feroce congiura contro i Francesi in Italia; che già Napoli armava; che
già l'imperatore empiva gli stati Veneti di soldati; che in ogni parte
si fomentavano sedizioni; che in ogni parte con infiammative
predicazioni si stimolavano i popoli contro i Francesi; che questo fuoco
covava universalmente in Italia, e che chi l'attizzava, era
l'Inghilterra. Non forse doveva muovere a sospetto la repubblica
Francese il vedere nella corte di Torino, che si protestava alleata di
Francia, non solamente un ministro di Russia, ma ancora un incaricato
d'affari d'Inghilterra? che essi potevano dar denari al re, dei quali
quale uso egli facesse, ben si sapeva; che i fuorusciti Francesi, che le
macchinazioni dei preti, che la parzialità dei magistrati, che il
parlare tanto aperto e tanto imprudente contro i Francesi della gente in
ufficio non lasciava luogo a dubitare, che qualche gran macchina si
ordisse contro Francia.

A così gravi accusazioni rispondeva il ministro, non per persuadere
l'ambasciador di Francia, poichè sapeva che non era persuadevole, ma per
purgare il suo signore delle note che gli si apponevano, che bene si
maravigliava, che s'imputassero al re i preparamenti, o veri o
immaginari, di Napoli o dell'Austria, poichè sua maestà non aveva alcuna
intima congiunzione con Napoli, nissuna con Toscana; che assai
freddamente se ne viveva coll'Austria; che di ciò poteva far
testimonianza Bernadotte, ambasciatore di Francia a Vienna; che
l'Austria aveva in Torino solamente un incaricato d'affari temporaneo,
quasi senza carattere pubblico; che quanto alle congiunzioni recondite,
e quanto ai corrieri, ed altri mandatari segreti, poteva con una sola
parola rispondere, cioè che tutto era falso, e che sfidava l'ambasciador
di Francia alle pruove; che ne seguitava, non essere in alcun modo il
Piemonte partecipe di quanto accadesse negli stati monarcali d'Italia,
ed essere del tutto assurdo, ch'ei partecipasse nelle cose del Nord; che
non era mai stato obbligo di niuna potenza di derogare alle amicizie con
altre potenze, nè di cacciare i loro agenti, solo perchè con una potenza
amica di quella avevano guerra; che risultava dal trattato d'alleanza,
avere il re facoltà di conservare appresso a se i ministri delle potenze
nemiche della Francia; che la presenza loro in Torino era un mero
cerimoniale senza importanza alcuna; che Stakelberg, ministro di Russia,
che Jacson ministro d'Inghilterra non avevano forse due volte in un anno
fatto ufficj al governo, e questi ancora per cose di nonnulla: che
potevano pel Piemonte fare la Russia, e l'Inghilterra così lontane? «Che
volesse pur il cielo, sclamava Priocca, che denaro ci potessero dare!
che ci verrebbe ad un bel bisogno; il che Ginguené ottimamente sapeva;
ma che bene l'Austria e la Russia avevano altri usi a fare del denaro
loro, che quello di darlo a chi nulla poteva per loro». Che finalmente
per favellare dei fuorusciti, dei preti, dei magistrati, degl'impiegati,
o erano falsi i rapporti, od opere d'uomini privati, che siccome dal
governo non procedevano, così non potevano ragionevolmente dar
fondamento di giudicare sinistramente di lui, nè impedire, ch'ei potesse
sostenere in cospetto d'Europa di aver sempre conservato fede inviolata
ai trattati; che pertanto il governo regio si trovava innocente di tutti
i carichi che gli si davano, non con altro fine, che con quello di
perderlo. Concludeva il ministro, che sarebbe stato meglio, e più
onorevole per la Francia lo spegnerlo, che il martirizzarlo.

Arrivavano per maggiore spavento lettere del ministro degli affari
esteri di Francia a Ginguené, che manifestavano uno sdegno grandissimo
pei rigori usati, come pensava, contro i sollevati: essere, scriveva il
ministro, la crudeltà del governo Piemontese nel suo colmo; i mezzi di
dolcezza e di persuasione non potersi più usare; voler riferire al
direttorio lo stato del Piemonte; non dubitare, ch'egli fosse per
abbracciare i consigli di Ginguené; voler proporre per condizione prima,
che si allontanasse il conte Balbo, il quale col rendere sicuro il suo
governo, il portava a commettere tutti i delitti, di cui era Ginguené
testimonio, ed a credere che sarebbero impuniti. Pure il conte non fu
mandato via; perchè o il ministro non propose, il che io credo, o il
direttorio non accettò la risoluzione dell'allontanarlo, sicchè continuò
a starsene in Parigi insino alla ruina totale del regno.

In mezzo a tanti terrori erano Priocca e Ginguené venuti alle strette
per negoziare sulle condizioni dell'indulto, che il direttorio per
pacificare il Piemonte voleva, che si concedesse ai sediziosi. Avrebbe
l'ambasciator di Francia desiderato maggiore larghezza. Ma Priocca, che
aveva avuto avviso dal Balbo da Parigi di quanto il governo Francese
esigesse, non volle mai consentire ad allargarsi, e convenne con
Ginguené nelle seguenti condizioni: che il perdono comprendesse
solamente i delitti politici anteriori, e non gli estranei alla
sedizione; non guardasse nel futuro, ed in modo alcuno non impedisse il
governo di usare la sua potenza a mantenimento della quiete; che in
terzo luogo i perdonati si allontanassero dal Piemonte con aver tempo
due anni a vendere i loro beni, ed in nissun modo, nè con pretesto
alcuno ripigliassero le armi contro il re.

Brune, al quale Ginguené aveva annunziato le condizioni dell'indulto, e
che evidentemente mirava più oltre, che alla servitù del re verso
Francia, non si mostrò contento; che anzi le medesime aggravando,
voleva, che si domandasse la consegnazione, quale deposito, in mano dei
Francesi, della cittadella di Torino. Voleva inoltre, che il re
licenziasse i suoi ministri, che si negoziasse per lo scambio di
Carrosio, e pei compensi dovuti alla repubblica Ligure. Quanto alla
cittadella, domandassela Ginguené, e se la domanda gli ripugnasse,
domanderebbela egli. Per tal modo a quel soldato repubblicano pareva,
che lo spogliare il sovrano del Piemonte dell'ultima fortezza, che gli
fosse rimasta, che il voltar le bocche dei cannoni della repubblica
contro la sua stessa reale sede, che il torgli per forza i servitori più
fedeli, che lo sforzarlo a dare un compenso alla repubblica Ligure per
avere, lei fomentato i suoi nemici, e corso armatamente contro di lui,
fossero cose di poco momento, e da domandarsi con un girar di discorso.

Non abborrì l'animo di Ginguené da sì insolente proposta, dalla quale
nondimeno avrebbe potuto facilmente esimersi, stantechè il generale, si
offriva a far da se. A questa moderazione avrebbe dovuto tanto più
volentieri attenersi quanto più gli era pervenuto comandamento espresso
da Parigi di non aggravar le condizioni, e di stipularle tali quali il
governo gliele aveva mandate. Ma siccome aveva molta fede in Brune, ed
era continuamente aggirato dai democrati, consentì a quello, da che ed
il carattere suo d'ambasciadore, e la sua qualità d'uomo civile lo
avrebbero dovuto stornare. Insistè adunque con apposita scrittura
appresso al ministro Priocca notificando, che Brune si era risoluto a
non accettar le condizioni. Aggiunse di proprio capo, che i Liguri
gridavano vendetta per le ingiurie sì recenti che antiche; che i
Cisalpini erano pronti ancor essi a correre ai risentimenti; che dai
Liguri e dai Cisalpini avevano i sediziosi soccorsi di consiglio, d'armi
e di denaro; che già cresciuti di numero e di forze minacciavano il
cuore del Piemonte; che le campagne erano in armi, che il fanatismo
spingeva i contadini ad ammazzare i Francesi; che i fuorusciti di
Francia, ed i nobili del Piemonte ammassavano genti per correre contro i
Francesi, che ogni cosa vestiva sembianza da nemico, ogni cosa mostrava
odio irreconciliabile, ogni cosa prenunziava la guerra; che in tale
condizione di tempi, e per sicurezza sì del presente che dell'avvenire
una sicurtà era necessaria, e quest'era la cittadella di Torino; che
questo gran preliminare desiderava la Francia dal Piemonte, utile per
ogni lato, dannoso per nissuno; che questa fede del Piemonte
appianerebbe la strada a buona concordia; che i democrati armati
deporrebbero le armi, vedendo l'indulto guarentito da tale atto;
poserebbero la Cisalpina e la Ligure repubblica, e sarebbe la quiete
dello stato stabilmente confermata. Quale difficoltà, quale timore
potrebbe opporsi a sì sana risoluzione? Forse il timore, che i Francesi
di questa nuova condizione fossero per abusare, per non adempire i patti
dell'alleanza fin'allora tanto scrupolosamente da loro osservati? Avere
testè salvo ed incolume il Piemonte, un grosso esercito repubblicano
attraversato questo paese: temere, che i Francesi vogliano abusare della
possessione della cittadella contro il governo Piemontese sarebbe far
ingiuria alla repubblica Francese; che se i Francesi nodrissero tali
pensieri, non avrebbero, per mandargli ad esecuzione, bisogno della
cittadella; sperare pertanto, concludeva, sperare l'ambasciatore,
sperare il generale, che per l'amore e per la stabilità della pace
consentirebbe il re alla consegnazione della cittadella; dal quale atto
ne seguiterebbe incontanente, ch'egli con ogni più efficace mezzo, e con
intatta fede procurerebbe la pace, e la quiete del Piemonte.

Persistettero Ginguené e Brune nel volere la cittadella, sebbene il
ministro Taleyrand scrivesse di nuovo all'ambasciatore, che le
condizioni non si dovevano aggravare, che la sana politica, la
sicurezza, la gloria e gl'interessi del popolo Francese, stante le
disposizioni d'animo dei potentati d'Europa verso la repubblica, ciò
richiedevano dalla Francia; che per questa cagione, e per avere Sottin
trasgredito questi ordini, l'aveva il direttorio richiamato da Genova, e
soppresso la carica d'ambasciatore presso la repubblica Ligure. Infatti
era stato Sottin richiamato per essersi mostrato troppo acceso nello
spingere i Liguri alla guerra contro il re di Sardegna. Alla quale
deliberazione del direttorio aveva non poco contribuito con le sue
instanze e diligenze il conte Balbo a Parigi.

A così strana domanda, si commosse il governo Piemontese, e già certo
del suo destino, elesse di favellare onoratamente, giacchè combattere
felicemente non poteva contro una forza tanto soprabbondante. Mandò
primieramente il marchese Colli a Milano, affinchè facesse opera con
Brune, che rivocasse la superba domanda. Poscia Priocca scriveva
all'ambasciador di Francia queste parole, che, siccome pare a noi,
potrebbero servir d'esempio ai governi ridotti agli estremi casi da chi
fa suo dritto la forza. Il terzo capitolo dell'indulto, enunziava, solo
fare difficoltà; consentire il re a rinunziarvi, quantunque ei
conoscesse essere necessario alla quiete del regno, ed alla sicurtà
personale sua, ma rinunziandovi, richiedere il governo Francese, ed i
suoi rappresentanti di giustizia; importare massimamente al re il
soggetto presente; però richiedere la Francia di giustizia: volere la
Francia procurar salute a coloro, ch'ella chiamava suoi amici;
consentire il re alla salute loro, consentire anzi, che fossero liberi
da ogni molestia: ma volere forse la Francia, che per le trame e
macchinazioni di costoro fosse continuamente il Piemonte in pericolo di
nuove turbazioni? Fosse la sicurezza del re, suo alleato, insidiata? Non
potere volerlo senza ingiuria della giustizia, senza ingiuria della
lealtà, senza ingiuria dell'interesse suo: non potere volerlo senza
taccia di connivenza nelle opere criminose loro, cosa contraria a' suoi
principj, alle sue promesse, ai patti giurati: non volere il re fare
alcun male a coloro, che avevano voluto, e tuttavia volevano fargliene,
ma dover assicurare la tranquillità del regno, la conservazione del suo
governo; avere di ciò non solo dritto, ma dovere; quanto alla repubblica
Francese, il vantaggio, ch'ella procurava a' suoi nemici, essere per lei
un obbligo di più ad interdir loro in modo positivo ed efficace ogni
tentativo ulteriore; volere e domandare, che il manifesto da pubblicarsi
per ordine del direttorio da Brune fosse accompagnato da provvedimenti
di tal sorte, che ne fossero il Piemonte ed il suo governo fatti sicuri
delle loro macchinazioni. Circa il preliminare della cittadella, che
l'ambasciador domandava per ordine di Brune, certamente dovere
l'ambasciatore medesimo di per se pensare, quanto il re ne fosse stato
maravigliato e commosso; sapere essergli questa domanda fatta senza
ordine, e contro l'intenzione del direttorio; per questo l'ambasciadore
medesimo avere appruovato, che il re mandasse un suo ufficiale appresso
al generale della repubblica per farlo capace della falsità dei
rapporti, per dimostrare la lealtà del governo Piemontese, per isvelare
la perfidia de' suoi nemici; credere il ministro debito suo essere di
osservare in poche parole all'ambasciadore di Francia, che l'armarsi
delle campagne era falso, che qualche omicidio cagionato in parte dai
disordini commessi dai soldati Francesi non pruovava un fanatismo
micidiale contro i medesimi; che non conosceva il governo, sebbene
attentamente vegliasse, ed ogni cosa sopravvedesse, un armarsi di
fuorusciti, e manco ancora di nobili, cosa del rimanente del tutto
assurda negli ordini attuali del Piemonte; che primo e principal suo
desiderio era di conoscere, per raffrenarle, queste opere ancor più
contrarie ai diritti del regno, ed alla quiete del paese, che alla
sicurezza dei Francesi; che del resto crederebbe il re far torto a se
medesimo, se giustificasse in cospetto del mondo per una condiscendenza
tanto decisiva, e tanto eminente le calunnie tanto assurde, quanto
atroci, con cui i malvagi il perseguitavano.

Brune, che fomentava le sollevazioni contro il re con pensiero di
ridurlo agli estremi spaventi, perchè rimettesse in sua mano la
cittadella di Torino, non voleva a modo niuno udire, che ella non gli si
consegnasse: ed ora spaventando con minacce di nuove ribellioni, ed ora
allettando con isperanza di quiete, se si acconsentisse alla sua
domanda, perseverava tenacissimamente nel suo proposito. Invano
rappresentavano instantemente in contrario i ministri, che in un caso
tanto grave, ed in cui il generale non aveva avuto da Parigi
comandamento alcuno, si rimetterebbero volentieri in arbitrio del
direttorio. Si risolvettero finalmente a consentire, in ciò mostrando
una debolezza inescusabile, a quella condizione, che toglieva al re le
ultime reliquie della sua dignità, e della sua independenza. E perchè i
posteri conoscano qual fosse la natura di quel governo repubblicano di
Francia, dirò, che, non che biasimasse e castigasse Ginguené e Brune
dello aver trasgredito in un caso di tanta importanza i suoi ordini,
lodò, e si tenne cara la cittadella rapita con inganno evidente, e con
disubbidienza formale a quanto aveva loro prescritto.

Stipulavasi il dì ventotto giugno a Milano fra Brune da una parte, ed il
marchese di San Marsano dall'altra un accordo, i principali capitoli del
quale erano i seguenti: che i Francesi occupassero il dì tre di luglio
la cittadella di Torino; che il presidio Francese di lei non potesse mai
passare armato per la città; che il parroco si rispettasse, e
liberamente, e quietamente potesse esercitare il suo officio, nè fosse
lecito ad alcuno insultare, o cambiare quanto si appartenesse alla
religione; che il governo Francese si obbligasse a cooperare alla quiete
interna del Piemonte, e nè direttamente, nè indirettamente desse
soccorso, o protezione a coloro, che volessero turbare il governo del
re; che Brune con atto pubblico ordinasse, e procurasse con ogni mezzo,
che in suo poter fosse, che le cose quietassero sulle frontiere del
Piemonte; che infine usasse il generale tutta l'autorità, e tutti i
mezzi suoi, perchè ogni ostilità da parte della repubblica Ligure
cessasse, la Cisalpina da ogni aggressione si astenesse, e la buona
vicinanza, e l'antico assetto di cose si rinstaurassero. Per tutto
questo si obbligava il re a perdonare agli amici di Francia sollevati, a
consentire, che ritornassero a vivere sotto le sue leggi; se a ciò non
si risolvessero, potessero godere i loro beni, o disporne a loro
talento; che farebbe finalmente ogni opera, perchè il viaggiar per le
strade del Piemonte fosse a tutti libero, e sicuro.

Per condurre ad effetto l'accordo di Milano pubblicava il re patenti
d'indulto a favore dei sollevati. Brune da Milano il dì sei di luglio
pubblicava queste cose: che l'Europa conosceva gli accidenti sanguinosi
d'Italia; che questa provincia libera dalla guerra esterna, era
straziata dalla guerra civile; che le esortazioni del direttorio della
repubblica Francese non avevano potuto frenar popolazioni pronte a
correre alla discordia, ed al sangue le une contro le altre; che
l'esercito Francese cinto da ogni parte da congiure e da guerre civili,
aveva dovuto mettersi in guardia; che in tutto questo si vedeva
chiaramente l'opera dei perfidi Inglesi, che con ogni delitto, e pur
troppo spesso ancora con usare le generose passioni stesse intendevano
continuamente a turbare la quiete del mondo; che vedeva la repubblica i
suoi nemici, che vedeva ancora in compagnìa loro amici traviati; che
voleva torre ai primi la facoltà di nuocere, tornare i secondi ad un
quieto e felice vivere; che aveva il re di Sardegna, alleato della
repubblica, ad instanza formale del direttorio, perdonato intieramente
agli autori delle ultime turbazioni, e per la sicura fede delle sue
promesse posto in mano di un presidio Francese la cittadella di Torino;
che per tale modo dovevansi spegnere tutte le faci della civil guerra, e
che la repubblica, sempre intenta alla pace d'Italia, non sarebbe per
tollerare, che di nuovo a sacco ed a sangue questo bel paese si
riducesse. Esortava pertanto, ed ammoniva tutti gli amici dei Francesi,
che a ciò condotti dalle ingiurie, dalle minacce e dalle persecuzioni
della parte contraria, avevano prese la armi per difendere la vita e
l'onore, deponessero queste armi, e tornassero alle sedi loro, dove
troverebbero sicura e quieta vita. Circa quelli poi, minacciava, che,
tenute in niun conto queste solenni ed amichevoli esortazioni, si
adunassero a far corpi armati, non dipendenti dagli ordini dell'esercito
Francese, o dalle truppe dei governi d'Italia, gli chiarirebbe nemici
della Francia, partigiani dell'Inghilterra, autori di sedizioni, e come
gente di tal fatta gli perseguiterebbe.

Addì tre di luglio entravano i Francesi condotti da Kister nella
cittadella di Torino, essendone uscito al tempo stesso il reggimento di
Monferrato, che la presidiava. Fuvvi dolore pei fedeli, festa pei
novatori, sdegno per chi abbominava le violenze e le fraudi. Le curiose
donne, ed i galanti giovani concorrevano volontieri, essendo il tempo
bellissimo, a vedere quest'ultimo sterminio della patria loro. Così
contro la fede data, e contro ogni rispetto sì divino che umano, viveva
il re di Sardegna sotto le bocche dei cannoni repubblicani di Francia.

Al fatto della cittadella i ministri di Russia e di Portogallo, e
l'incaricato d'affari d'Inghilterra instarono appresso ai sovrani loro
per aver licenza di ritirarsi da Torino, allegando essere Carlo
Emanuele, non più re di Sardegna, ma servo di Francia, e l'ambasciator
Francese, vero e reale sovrano del Piemonte.

Comandava il direttorio ai Liguri, per mezzo di Belleville, incaricato
d'affari a Genova, cessassero le ostilità: quando no, gli avrebbe per
nemici. Obbedirono molto umilmente. Comandava al tempo stesso, per mezzo
di Ginguené al re, sotto pena di guerra, cessasse dall'armi. Si
uniformava Carlo Emanuele all'intento, non senza però lamentarsi, e
protestare con forti e generose parole contro quella insolente
imperiosità del direttorio. Cessò intanto la guerra sui confini, solo i
regj fecero ancora alcune dimostrazioni per ricuperare Loano, ed altri
paesi perduti nella contesa precedente; le quali raccontare sarebbe
troppo minuta, e fastidiosa narrazione.

Mi accosto ora a raccontare un fatto orribile in se, orribile per le
cagioni, e forse ancora più orribile per gli autori. Erano i Piemontesi,
nemici del nome reale, tornati a stanziare, ed a far massa in Carrosio,
dopochè il re, per gratificare alla repubblica, aveva ritirato le sue
genti da quella terra. Quivi ebbero, non che sentore, certo avviso da
quelli stessi, che più intimamente assistevano ai consigli segreti di
Brune, dell'accordo, che si trattava tra Francia e Sardegna, per la
rimessa della cittadella, e per la quiete del Piemonte. Nè parendo loro,
che quello fosse tempo da perdere, perchè se seguiva l'accordo, ogni
speranza di poter turbare il Piemonte diveniva vana per essere obbligati
a risolvere le loro masse, si deliberarono di prevenir il divieto con
fare un moto, il quale confidavano, avesse ad allagare, se non tutto,
almeno parte considerabile del Piemonte. Era il fondamento di questa
macchina, che i repubblicani di Carrosio si muovessero improvvisamente
verso Alessandria; gli ufficiali del generale Menard, che comandava a
tutte le truppe Francesi in Piemonte, avevano loro dato speranza, che le
truppe repubblicane di Francia, che stanziavano in quella città, si
accosterebbero loro ad impresa comune contro il re. Non dubitavano, che
un moto di tanta importanza, accresciuto dalla fama della congiunzione
delle armi di Francia, non voltasse sossopra tutte le province che
bevono le acque del Tanaro; il che giunto all'occupazione della
cittadella di Torino, persuadeva ai novatori, che anche le province del
Po si leverebbero a cose nuove: una compiuta vittoria aspettavano di
tutto il Piemonte. Era stato l'indulto pubblicato in Torino il lunedì
secondo giorno di luglio, ed il giorno seguente erano i Francesi entrati
nella cittadella.

La mattina del cinque molto per tempo uscivano i sollevati in numero
circa di mille, e passando vicino a Tortona, senza che i Francesi, che
presidiavano la piazza, facessero alcun motivo per impedirgli,
marciavano alla volta di Alessandria, e già comparivano alla Spinetta
alle ore cinque e mezzo della mattina. La fazione sarebbe stata molto
pericolosa, se Solaro governatore di Alessandria, non avesse avuto
avviso anticipato di quanto doveva seguire. Ma un prete Castellani, il
quale per essere intervenuto nelle congreghe segrete dei novatori, era
consapevole di ogni cosa, l'aveva fatto avvertito. Per la qual cosa
Solaro, che era uomo da saper fare, aveva ordinato un'imboscata alla
Spinetta, collocando circa cinquecento buoni e fedeli fanti, e cento
cavalli tra la Spinetta e Marengo sotto la condotta del conte Alciati da
Vercelli, capitano, siccome molto dedito al re, così anche molto avverso
ai novatori. Ebbe il disegno del prudente governatore il suo effetto;
imperciocchè uscendo i regj alla impensata dall'agguato, e con repentino
remore assaltando ai fianchi ed alle spalle i repubblicani, che a
tutt'altra cosa pensavano piuttosto che a questa, gli ruppero facilmente
togliendo loro due cannoni, e bestie da soma cariche di non poche
munizioni. I soldati regj, salvo nel primo impeto della battaglia, si
portarono lodevolmente, non uccidendo gl'inermi e gli arrendentisi: ma
si erano a loro mescolati gli abitatori della Fraschea, gente fiera di
natura, ed avversa al nome Francese, ed a coloro che l'amavano. Costoro
crudelmente procedendo, ammazzavano e spogliavano chiunque veniva loro
alle mani. La crudeltà loro era venuta in abbominio agli ufficiali, ed
ai soldati regj, che si sforzavano, sebbene con poco frutto, di moderare
il loro furore. Nè la barbarie si ristette alla battaglia: nella sparsa
e precipitosa fuga essendosi i vinti repubblicani nascosti, chi qua chi
là per le selve, pei vigneti, e per le campagne feconde di biade, erano
spietatamente ed alla spicciolata uccisi dai Frascheruoli. Ad ogni
momento si udivano per quei luoghi folti, spari annunziatori della morte
dei repubblicani. Durò ben due giorni questa piuttosto caccia, che
battaglia, e piuttosto carnificina, che uccisione. Perirono seicento:
morì fra loro uno Scala, giovane di natali onesti e di molta virtù, e
che non ebbe altro difetto, se non di opinioni false, ed esagerate in
materia di libertà.

Fu accusato a quei tempi Brune dello aver suscitato questo moto per far
rivoltare gli stati del re. Allegossi, avere lui a bella posta indugiato
sino ai sei del mese a pubblicare i suoi ordini per la risoluzione delle
masse dei sollevati, mentre a ciò fare già insin dal giorno dell'accordo
fatto con San Marsano si era obbligato. Fu accusato Menard dell'avere
incitato con promesse di aiuto delle sue genti i sollevati, poi
dell'avergli traditi col rivelare al governo regio tutto ciò che
macchinavano; cosa troppo enorme e non credibile, neanco di quei tempi,
se si considera la natura di Menard. Certo è bene, che gli ufficiali,
che stavano ai fianchi sì di Brune che di Menard, spendevano presso ai
sollevati il nome loro per far credere, che questi due generali
secondassero il movimento che si voleva fare. Quanto a Brune, egli è
certo, che con parole forti e sdegnose risolutamente negava ogni
partecipazione in questo tentativo. Fu accusato il governo regio
dell'avere, dopo di aver per forza consentito all'indulto, in tale modo
ordinato gli accidenti, che gli fosse fatto facoltà di versare a suo
piacere il sangue a copia, ed affermossi, che il governator
d'Alessandria Solaro l'abbia secondato in sì orribile proposito. Della
qual cosa gli autori di sì perversa opinione pigliavano indizio da
questo, che l'indulto pubblicato ai due in Torino, non fu pubblicato se
non ai sei in Alessandria, quando già erano seguite le uccisioni; colpa,
dicevano, del governatore, che aveva sete di sangue. Scrissene molto
risentitamente Ginguené a Priocca. Rispondeva risolutamente il ministro,
che anche alle orecchie sue erano pervenute certe cose pur troppo
dolorose, le quali gli avevano dato a conoscere, perchè il picciol corpo
dei sollevati si fosse con tanta confidenza condotto tanto avanti, e che
se in questa faccenda vi era perfidia, certamente con era dalla parte
degli agenti del re; parole terribili, e pregne di cose molto sinistre.
Poscia aggiungeva, che troppo infame esorbitanza era quella di
calunniare un uomo tanto savio, qual era il governator d'Alessandria,
uomo del quale tanto si erano per le sue virtù lodati tutti i commissari
Francesi; che pur troppo assurdo era l'imputargli l'indugio della
pubblicazione dell'indulto in Alessandria, stantechè negli ordini del
Piemonte ai governatori non s'appartiene il fare tali pubblicazioni; che
l'unica e vera cagione dell'indugio era nello avere spedito da Torino il
manifesto per lo spaccio ordinario, che partiva il mercoldì quattro del
mese, giorno appunto precedente a quello, in cui i sollevati si erano
mossi al tentativo; che del rimanente, e per certo non ignoravano essi
l'indulto, del che si offeriva a dare pruove autentiche ed
irrefragabili; che infine non poteva restar capace, come si potesse aver
per male, che una popolazione fedele e minacciata d'aggressione avesse
prese le armi per la difesa comune.

L'occupazione della cittadella di Torino per parte delle genti
repubblicane di Francia, che doveva, secondo i trattati e le promesse,
essere cagione di concordia fra le due parti, e di sicurtà pel Piemonte,
partorì al contrario maggiori sdegni, e per poco stette, ch'ella non
facesse sorgere una sanguinosa battaglia tra i Francesi ed i Piemontesi
nel grembo stesso della real Torino. Solevano i Francesi sul battere
della diana vespertina suonare, accogliendosi sui bastioni di verso la
città, ogni giorno le loro arie repubblicane, e non si astenevano neanco
da quelle, che tutto il mondo conosceva essere state composte in
ischerno, e derisione del re ai primi tempi della rivoluzione.
Mescolavansi in mezzo a questi suoni, cosa più vera che credibile a chi
non conoscesse i tempi, nella cittadella medesima voci, e motti
ingiuriosi al re. Aveva il governo della fortezza l'aiutante generale
Collin, il quale, siccome quegli che faceva professione di repubblicano
vivo, e teneva pratiche coi novatori, che ad ogni ora lo infiammavano,
si mostrava molto indulgente nel permettere a' suoi soldati queste
intemperanti dimostrazioni. Ne nasceva, che ogni sera accorrevano da
tutte le parti ad ascoltare quelle musiche strane i curiosi per
scioperìo, i novatori per disegno, e si faceva calca presso alle mura
della cittadella. Il governo, sforzato a provvedere alla quiete ed alla
salute del regno, mandava soldati per prevenire ogni scandalo; ma essi,
udendo il vilipendio che si faceva del loro sovrano, a grandissima
rabbia si concitavano, ed a mala pena potevano frenar se stessi, che non
venissero ai fatti. Così all'ire cittadine si mescolavano le ire
soldatesche, ed un nembo funestissimo era vicino a scoppiare sul
Piemonte. Il marchese Thaon di Sant'Andrea, governatore, aveva con
iterate istanze pregato Collin, acciocchè si astenesse da usi tanto
pericolosi. Rispondeva il repubblicano, ora negando parte dei fatti, ora
allegando, che pure i repubblicani dovevano suonare le loro arie
repubblicane, come i regj le regie. Le tresche continuavano, il pericolo
cresceva. In questo estremo caso scriveva Priocca a Ginguené il dì
quindici settembre, che la sera dei quattordici, oltre la solita musica,
si eran fatte sentire parecchie volte dalla cittadella grida indecenti,
ed ingiuriose alla persona del re; che il governo guarentiva la quiete
di Torino, se non si provocasse il popolo; ma che, se con nuovi stimoli
se gli stesse continuamente ai fianchi, se ogni sera se gli desse
occasione di far calca, non poteva più promettere alcuna cosa, e
l'ambasciadore sarebbe tenuto dei funesti accidenti che ne
seguiterebbero.

Rispose l'ambasciadore, che non rifiutava il carico, ma che bene si
maravigliava dello stile dello scritto; che del rimanente l'aveva
comunicato a Collin. Dal che si vede, che i repubblicani di quei tempi,
che con solenni scritture chiamavano quasi ogni giorno il governo
Piemontese crudele, traditore e perfido, non potevano poi, per la
superbia loro, sopportare, che il governo medesimo, le cose col proprio
nome chiamando, gli avvertisse, e gli imputasse dei pericoli, ch'essi
stessi evidentemente eccitavano.

L'intemperanza repubblicana non si rimaneva ai suoni ed ai canti:
appunto il giorno dopo delle querele di Priocca, cioè il sedici
settembre, o che fosse sola imprudenza giovanile, o disegno espresso,
come si credè con maggior probabilità, dei novatori, massimamente di
quei più arditi, che dipendevano dal fomite Cisalpino, si venne ad un
fatto mostruoso, che riempì di terrore tutta la città, e poco mancò, che
di uccisione ancora la riempisse. Verso le ore quattro meriggiane una
vergognosa, e schifa mascherata usciva dalla cittadella. Era una tratta
di tre carrozze, nelle quali si trovavano femmine vivandiere travestite
alla foggia delle dame di corte, ed ufficiali ammascherati ancor essi
alla cortigiana secondo gli usi di Torino, con abiti neri, con grandi
parrucche, con borse nere ai cappelli, con lunghe spade con l'else
d'acciaio, pure nere, e con piccoli capelli sotto braccio, tutto alla
foggia della corte; dietro le carrozze lacchè abbigliati parimente
all'uso del paese. Perchè poi lo scherno fosse ancor più evidente,
precedevano altri uffiziali vestiti in farsetto bianco con bacchette di
corrieri: scortavano tutta questa mascherata quattro ussari Francesi,
comandati da un ufficiale. Erano fra gli ufficiali mascherati il
vicegerente, ed il segretario di Collin. Andavano attorno per tutti i
canti, poi si aggiravano su tutte le passeggiate: i corrieri con
mazzate, gli ussari con piattonate si facevano sgombrar davanti le
brigate. Comparve la mascherata avanti alla chiesa di San Salvario sulla
passeggiata del Valentino all'ora in cui il popolo stava divotamente
intento alla benedizione, essendo giorno di domenica. Gli ussari,
crosciando nuove piattonate, sforzavano, non senza gran romore, i
circostanti a scostarsi dalla chiesa: il popolo s'accendeva di sdegno.
Posta in tale guisa ogni cosa a romore con uno scherno tanto indecente
della corte, e dei costumi nazionali del Piemonte, le maschere
imprudentissime ritornavano sotto i viali della cittadella, dov'era la
solita passeggiata frequentissima di popolo. Quivi i mascherati a guisa
di corrieri, da insolenze gravi ad insolenze ancor più gravi
trascorrendo, con le mazze loro abbatterono per terra tre vecchie donne,
affinchè fosse sgombrata prestamente la strada alle carrozze della
mascherata: al tempo medesimo gli ussari menavano piattonate forti a
tutti, che incontravano. La musica concitatrice nel tempo stesso dalla
cittadella suonava, e risuonava. Allora non vi fu più modo al furore,
che dal popolo passò ai soldati. Erano questi in grosso numero in
Torino, o nelle vicinanze; perciocchè il re, per non essere del tutto a
discrezione dei repubblicani, aveva raccolto i suoi intorno alla sua
regia sede; il che come disegno sinistro gli fu poscia imputato dai
repubblicani. Udironsi in questo mentre archibusate, prima rare, poi
moltiplicate: il popolo spaventato con una calca incredibile fuggiva; i
soldati Piemontesi, cui niun comandamento poteva più frenare,
accorrevano a furore; alcuni soldati Francesi restarono uccisi. Lo
spavento, il furore, la vendetta occupavano le menti d'ognuno. I
Francesi, che alloggiavano nella cittadella, udito il romore delle armi,
e dai fuggenti il pericolo dei compagni, precipitosamente già uscivano
armati, e pronti a far battaglia contro i regj. Una estrema ruina
sovrastava, presente il re, alla reale Torino.

In questo punto (tanto fu il cielo propizio in mezzo a quel furioso
tumulto, ai fati del Piemonte) il generale Menard, che non per ufficio,
ma per accidente si trovava a Torino, veduto, che se più oltre si
procedesse, vi andava in quel fatto la salute dei Francesi, la salute
dei Piemontesi, correva in mezzo a' suoi, comandava a Collin, che non si
muovesse, e con le sue esortazioni, con le sue minacce, con l'autorità
del suo grado tanto operava, che fece fermare, e tornare in cittadella i
repubblicani, impedì che traessero, soppresse i suoni concitatori, e
frenò un impeto, il cui fine, s'ei non fosse stato presente, sarebbe
stato funestissimo. Il governatore non tralasciò ufficio, perchè il
furore improvviso dei soldati Piemontesi si raffrenasse, e diede ordini,
perchè se ne tornassero alle loro stanze. Così fu salvata la capitale
del Piemonte dalla generosità di Menard, e dalla moderazione di Thaon di
Sant'Andrea.

L'ambasciatore di Francia, che nell'ora del tumulto se ne stava
villeggiando sopra la collina di Torino, ebbe subito avviso
dell'accidente, prima da alcuni uomini fidati, poscia dal governatore,
il quale già innanzi che da Menard a ciò fare fosse invitato, gli aveva
mandato per sua sicurezza una banda di soldati. Il ministro Priocca il
mandava pregando, che ritornasse tosto, della sicurtà di lui, e di tutta
la sua famiglia promettendo. Tornato l'ambasciatore la sera del medesimo
giorno, da quell'uomo diritto, e dabbene che egli era, quando non era
sviato dai soliti fantasmi, si dimostrò molto sdegnato contro Collin,
condannando con forti parole la sua condotta, e la schifosa mascherata.
Poi per opera di lui fu Collin rimosso dal governo della cittadella, e
surrogato Menard, non senza grande contentezza del governo Piemontese,
che vedeva ad un uomo rotto e dipendente dai novatori, surrogato un
generale, che non amava le rivoluzioni, e non si dimostrava alieno dal
favorire la sicurezza del paese. Queste cose faceva Ginguené sano; ma
aggirato di nuovo dai novatori, tornò sul suo male, ed ingannandosi
novellamente incolpava il governo regio di congiura per ammazzare tutti
i Francesi il giorno stesso, che si era fatta la mascherata, come se
ella, e le insolenze, e gl'insulti fatti dagli ussari e dai corrieri,
che l'accompagnavano, fossero stati opera non di Francesi, ma di gente
che gli volesse ammazzare. Ma a queste considerazioni non ristandosi, e
trasportando le congiure da coloro che le facevano, in coloro contro i
quali si facevano, e troppo facilmente condiscendendo ai desiderj di
Brune, di nuovo tormentava Priocca. Addomandava con insolente instanza,
che il re licenziasse tutti i suoi ministri, e nuovi ne creasse in luogo
loro: voleva specialmente, che togliesse la carica a Thaon di
Sant'Andrea, al conte Revello suo figliuolo, governatore d'Asti, l'uno e
l'altro qualificando, come Nizzardi, di fuorusciti di Francia. Ancora
voleva, che il re dismettesse il conte Castellengo, vicario di Torino,
ed un David, impiegato di lui, uomini, secondo che allegava, autori di
quella orribil trama di assassinamenti di Francesi. Tacque di Priocca,
perchè parlava a lui. Lo sforzare un re non solo independente ma
eziandio alleato, ad allontanare da se i suoi servitori più fedeli, con
qualificargli anche di capi d'assassini, è un atto di cui solo si
trovano esempi nei tempi sregolati, che sono il soggetto delle presenti
storie. Essendo caso d'importanza, il ministro Priocca richiese
l'ambasciatore di abboccamento; accordaronsi, si farebbe in casa di
Francia. Il ministro vi si condusse: si confortava col pensiero di non
mancare nè di fede, nè di costanza al suo signore. Incominciò a dire,
che, quanto a lui, molto volentieri darebbe luogo, e la sua licenza
chiederebbe, se credesse ciò aver a ridondare a soddisfazione dei
Francesi, ed a quiete del regno, che a parte delle faccende pubbliche
era venuto non richiedente, le abbandonerebbe non mormorante, che
nissuno meglio di lui sapeva, quanto dolorosa cosa fosse il servire in
quei tempi; che non ostante, non l'amarezza dell'ufficio, ma l'utile
della sua patria, e la salute del regno, se ciò richiedessero, il
farebbero ritrarre; che costanza aveva sufficiente per sopportar ogni
peggior male pel sovrano, ambizione non sufficiente per volere star in
carica contro gl'interessi del suo paese; che quanto alle domande
d'esclusione, perchè potesse farne proposta, era necessario, che non
generali parole, ma fatti precisi si adducessero. Ginguené rispondendo,
tornava sulle coltella, sugli stiletti, sugli assassinj: insisteva
massimamente sulla necessità di allontanare dai consigli, e dal Piemonte
Thaon di Sant'Andrea, e tutti i suoi figliuoli, come fuorusciti di
Francia. In questo punto successe un accidente, e fu, che Marivault
segretario della legazione, improvvisamente uscendo da una porta
segreta, e nella stanza, dove i due ministri Francese e Piemontese
negoziavano, entrando con un gran viluppo in mano di coltelli e di
stiletti, sulla tavola con irato piglio gittandolo, ed a Priocca
rivolgendosi, _guardate_, disse, _se non vi sono coltelli, e se non sono
stati distribuiti; poi dite, che le accusazioni sono fondate in aria_. A
questo atto del quale, il minor male, che si possa dire, è, che fu una
commedia molto ridicola, rise di disprezzo, e di sdegno Priocca:
Ginguené prima vergognoso si tacque: poi a Marivault voltosi, gli disse,
_andatevene, e portatevene le coltella; che qui non si tratta di
coltella_. Portate via le coltella da Marivault, le quali come
pruovassero, che il governo Piemontese facesse con ordini espressi
ammazzare i Francesi con le coltella sulle strade, Dio solo il sa,
ritornarono l'ambasciadore, ed il ministro sul negoziare. La somma fu,
che non potè il primo allegare fatti precisi, o pruove del suo dire.
Promise non ostante il secondo di farne rapporto; con temperate, ma
efficaci parole dolendosi, che di continuo il governo regio, come
instigatore, e pagatore di assassini, e la nazione Piemontese, come una
banda di assassini si rappresentassero.

Parlato col re, rispondeva da parte sua Priocca, che il ministro
Taleyrand, favellando col conte Balbo, ambasciatore a Parigi, aveva
detto che il governo Francese non desiderava scambio nei capi del
Piemontese; che del resto nè Sant'Andrea, nè i suoi figliuoli erano
fuorusciti di Francia, e che gli altri magistrati, di cui si addomandava
la rimozione, non solamente non erano colpevoli di quanto loro
s'imputava, ma che ancora erano stati operatori, che fosse stata in
Piemonte salvata la vita a molti Francesi: che perciò il re non voleva
far cambiamenti, poichè non gli poteva fare con giustizia.

Dalle precedenti narrazioni si raccoglie, che le cose tra l'ambasciatore
di Francia, ed il governo del Piemonte erano giunte al punto estremo, nè
alcun termine di concordia si vedeva possibile. Continuamente instava
Ginguené presso al direttorio per la rimozione del conte Balbo. Da
un'altra parte il conte presso al direttorio medesimo continuamente
instava, acciocchè chiamasse Ginguené. Questi chiamava Balbo spargitor
d'oro, seminatore di corruttele, agente operosissimo, e pericoloso di
tutta la lega Europea contro Francia. Balbo chiamava Ginguené uomo
buono, e stimabile per le sue qualità private, ma cervello pieno di
fantasmi lontani dal vero, corrivo al prestar fede alle folìe, ed alla
calunnie dei novatori, accademico importuno, ambasciatore di penna
intemperante, e di natura tale che non lasciasse pur respirare un
momento quel governo, che avesse a fare con lui. Arrivarono in questo
mentre le novelle della mascherata, e della domanda fatta da Ginguené
della espulsione dei ministri. Si prevalse destramente, e con molta
instanza Balbo dei due accidenti, come già si era prevalso della domanda
della cittadella. Per la qual cosa giuntovi eziandio, che Taleyrand
sapeva, che la nuova confederazione contro Francia si preparava, ma non
era ancor matura, e però voleva allontanar le cagioni di nuovi scandali,
prevalse l'ambasciador Piemontese. Fu Ginguené, per decreto del
direttorio dei ventiquattro settembre, richiamato dalla sua carica
d'ambasciatore. Gli fu sostituito d'Eymar, uomo piuttosto non senza
lettere, che letterato, amatore dei letterati, e di natura dolcissima,
ma non d'animo tale che si potesse maneggiare con la fermezza necessaria
in tempi tanto tempestosi.

Desiderava Ginguené, prima di tornare in Francia, visitare l'Italia,
perchè già insin d'allora pensava all'opera, che con sì bell'arte, e
tanto plauso dei buoni scrisse poi della storia letteraria d'Italia.
Brune, che in mezzo agli sdegni ed alle abitudini soldatesche, amava ed
accarezzava i letterati, gli offeriva denaro per far il viaggio; ma poco
tempo dopo, essendo stato scambiato con Joubert, non potè Ginguené
mandar ad effetto il suo intendimento, e tornossene direttamente in
Francia. Fu Ginguené uomo, non solo di probità apparente, la quale non è
altro che ipocrisìa, ma di probità vera, austera e reale: aveva l'animo
benevolo, e volto alla vera filosofia, amatrice degli uomini. La mente
sua ornavano le lettere, non poche e superficiali, nè quali si trovano
sulle lingue facili dei frequentatori delle compagnevoli brigate; ma
vaste e profonde; nè in lui alcuna cosa lodevole, ed egregia si sarebbe
desiderata, se in età meno pazza, ed in tempi meno strani fosse vissuto.
Ma i tempi l'ingannarono, siccome tanti altri puri e sinceri uomini
ingannarono, rimastisi al velame delle cose, non penetranti nella
sostanza; imperciocchè amava Ginguené la vera e buona libertà, ma errò
col credere che là fosse, dov'era il suo contrario; e siccome fra le
altre sue qualità aveva la fantasìa ardente, e l'opinione tenacissima,
non solo nell'error suo persisteva, ma in lui vieppiù sempre
s'internava, credendo costanza quello, che era ostinazione. Certo, ei fu
sincero nel suo inganno, e di esso si dee piuttosto compassionare, che
rimproverare. Bene quest'inganno medesimo il fece trascorrere in termini
molto biasimevoli contro il governo del re di Sardegna; ed io, che fui
suo amico, e che dell'amicizia sua mi onoro e pregio, non ho nè potuto,
nè voluto astenermi dal raccontar le azioni sue, come ambasciadore, non
secondo l'affezione, ma secondo la verità. Bene altresì dico e protesto,
che, se si eccettua la sua ambasciata di Piemonte, Ginguené fu uno degli
uomini, dei quali più debbe l'età nostra ed onorata e fortunata tenersi.

Già altri fatti si apprestavano all'Italia. Non ignorava il direttorio,
che di nuovo contro di lui si collegavano i principi, e si riforbivano
le armi d'Europa. Tuttavia, avendo il suo miglior esercito, ed il
miglior capitano in lidi lontani, le finanze in condizione povera e
sregolata, l'esercito Italico pieno di mala contentezza, se ne andava
temporeggiando, e migliori condizioni aspettando; che se di nuovo gli
era necessità di correre all'armi, voleva almeno non far la parte di
aggressore: aspettava, che lo assaltassero. Dal canto suo l'Austria
attendeva, che arrivassero sui campi, in cui si doveva combattere, i
soldati di Paolo imperatore. In questo stato dubbio venne ad accelerar
le sorti la subita presa d'armi del re di Napoli. Da questo fatto non fu
malagevole al direttorio l'accorgersi, che il terrore delle sue armi era
molto intiepidito nella mente degli uomini, e che la gran macchina, che
si andava apprestando contro di lui, era, più che non aveva creduto,
vicina a scoppiare. Non gli pareva dubbio, che il re Ferdinando non si
sarebbe deliberato ad affrontare tutta la mole della repubblica di
Francia da se solo, se non avesse avuto speranza di pronti e grossi
soccorsi. Adunque bene considerate tutte queste cose, e poichè non
poteva non far guerra a Napoli, stantechè Napoli la faceva a lui, e
dubitando di un subito assalto dell'Austria sulle rive dell'Adige e
dell'Adda, perciocchè gli Austriaci occupavano il paese de' Grigioni,
deliberossi di assicurarsi almeno alle spalle con impossessarsi del
tutto del Piemonte, che fu sempre stimato dai Francesi scaglione
opportunissimo a salire alla signoria d'Italia. Inoltre ei si era
persuaso, che l'amicizia di Sardegna fosse mal sicura, e dubitava, che
ove le genti repubblicane, o venissero alle mani con l'Austria sui
territorj Veneti, o s'affrontassero coi Napolitani sullo stato Romano,
il re, facendo una mutazione improvvisa desse, coll'accostarsi ai
confederati, il crollo alla bilancia. Sapeva il direttorio le ingiurie
fatte a Carlo Emanuele, sapeva l'oppressione, sotto la quale era stato
tenuto, e il dolore del perseverare in tante molestie; perciò non
dubitava, ch'ei non pensasse a risorgere ed a vendicarsi. Alla quale
opinione tanto più volentieri si accostava, quanto più il re aveva
perduto la speranza, per la forma definitiva data alle repubbliche
Cisalpina e Ligure, e per la protezione di Spagna verso Parma, di essere
ricompensato della Savoja e di Nizza. Che nel più intimo del cuore il re
non amasse il governo di Francia, era cosa piuttosto certa che
verisimile, ma che di fatto macchinasse contro di lui, che tutta la sua
salute non avesse posta nell'amicizia di Francia, che non fosse fedele
ai patti giurati con lei, che alla prima mossa d'arme non fosse per
congiungere con debita fede le sue genti a quelle della repubblica,
nissuno, che di sana mente sia, sarà mai per affermare. Dalle quali cose
conseguita, che quand'anche cauta si potesse stimare la risoluzione, che
fece il direttorio di dichiarar la guerra, e di torre lo stato al re di
Sardegna, certamente non si potrà affermare, che non sia stata iniqua,
perchè questo principe nè ruppe fede a Francia, nè era per romperla, nè
nissuna congiunzione segreta aveva con Napoli; e manco ancora con
l'Austria.

Mentre con maggiori dimostrazioni di fede e di amicizia era
l'ambasciadore Balbo accarezzato da tutti i ministri, e massimamente da
Taleyrand in Parigi, mandava il direttorio il generale Joubert in Italia
con ordine di spegnere la potenza della casa di Savoja, e di far
rivoluzione in Piemonte. Joubert sul suo primo arrivare, vedendo, che i
tempi stringevano, non frappose indugio al mandar ad effetto ciò, che
gli era stato commesso. Ma prima di venirne ad una deliberazione del
tutto ostile, mandava a Torino l'aiutante generale Musnier con ordine di
richiedere il re, che desse incontanente i diecimila soldati, ai quali
era obbligato per trattato d'alleanza, e gli mandasse a congiungersi coi
Francesi, ed oltre a ciò che rimettesse in mano di lui l'arsenale di
Torino, domanda di estremo momento, per essere l'arsenale situato nella
città stessa, e vicino alla cittadella.

Rispose, che darebbe incontanente i diecimila soldati: mandò il giorno
stesso della richiesta gli ordini, perchè si adunassero; spedì un
ufficiale a Milano, perchè consultasse col generalissimo intorno al modo
del marciare dell'esercito Piemontese verso il Francese, e del vivere, e
del servire insieme l'uno con l'altro. Quanto all'arsenale, si espresse,
non poterlo consegnare, perchè la domanda non era conforme al trattato
d'alleanza; avere spacciato a Parigi un uomo a posta, affinchè questo
emergente si accordasse col direttorio.

Non contentandosi Joubert delle risposte, e di quali si sarebbe
contentato non si vede, si risolveva a mandar ad esecuzione quello che
gli era stato comandato. L'importanza del fatto in ciò consisteva che la
possessione della cittadella si rendesse sicura in mano dei
repubblicani. Perlocchè il generalissimo vi mandava a governarla il dì
venzette novembre il generale Grouchy in iscambio di Menard, che era
stimato od abborrente per natura da sì gravi ingiurie, o non alieno dal
favorire gl'interessi del re. Aveva Grouchy da Joubert il mandato di
fortificar vieppiù la cittadella, di fornirla di munizioni, di
moltiplicar le artiglierie sulla fronte che guarda la città: sperava,
che col terrore potrebbe indurre il governo Piemontese a venire a
qualche accordo. Mirava il direttorio a far rinunziare il re di per se
stesso, senza che si venisse all'esperimento delle armi. Ora che dirà la
posterità di quello sdegno di Ginguenè, solo al pensare, quando
addomandava la cittadella di Torino che il re potesse sospettare, che i
Francesi fossero per abusare della possessione di lei contro di lui, e
di quel gridare, e di quel lamentarsi che faceva, che un tale sospetto
era un insulto fatto alla lealtà Francese? Non sapeva egli, che il
direttorio non aveva fede, e che i Francesi obbedivano al direttorio?
Perchè ingaggiar lealtà di Francia, quando la lealtà di Francia non
dipendeva dai Francesi? Ma dubitando, che l'apparato della forza non
bastasse a muovere l'animo di Carlo Emanuele, si usò anche l'astuzia.
Per la qual cosa non sì tosto era Grouchy giunto a Torino, che con tutte
le arti procurava di sapere per mezzo dei democrati del paese, e di
quanti altri potesse adescare, quali fossero le intenzioni del re e del
ministri, e sopratutto quali mezzi di difesa avessero. Nè abborrirono
gli agenti del direttorio, sapendo quanto Carlo Emanuele fosse dedito
alla religione, dal tentar mezzi insoliti di seduzione con volersi
insinuare presso al suo confessore, affinchè l'esortasse alla
rinunziazione. Nè solo l'abdicazione procuravano, ma volevano, che il re
per l'atto stesso della rinunzia ordinasse ai Piemontesi, ed a' suoi
soldati, che non si muovessero, ed obbedissero al governo temporaneo che
sarebbe instituito. Riuscì il generale di Francia, che sul suo primo
giungere si era tenuto nascosto, a procacciarsi segrete intelligenze con
uomini di importanza, poichè a lui non solo concorrevano cupidamente gli
amatori di cose nuove, ma ancora alcuni nobili che avevano cariche, si
facevano rapportatori di quanto sapessero della corte, e dei ministri.
Ma il tentativo della confessione non ebbe effetto per la rettitudine
del confessore. I nobili subornati gettavano in corte parole
dei pericoli che sovrastavano, delle minacce dei Francesi,
dell'impossibilità del resistere, della necessità del venirne ad una
risoluzione terminativa. Tutti questi maneggi erano indarno, perchè, se
non altro, la religione confortava Carlo Emanuele. Moltiplicavansi
intanto le bocche da fuoco contro la città: il terrore cresceva;
chiamava il governo i reggimenti sparsi a difendere Torino, ed eglino
con presti passi accorrevano: i fati sovrastavano; e chiamavano a rovina
e la reggia, e i popoli, e Piemonte. Già i repubblicani ordinati da
Joubert marciavano a distruggere un re tante volte assalito con
ingiurie, di cui con fraude avevano occupato la fortezza difenditrice
de' suoi tetti, e dei suoi penetrali stessi, ed al quale altro
fondamento non restava, consolativo, ma insufficiente, che la fede del
soldati, e la divozione dei popoli. Pubblicava Joubert il dì cinque
decembre queste parole: «La corte di Torino ha colmo la misura, ed ha
mandato giù la visiera: da lungo tempo gran delitti ha commessi; sangue
di repubblicani Francesi, sangue di repubblicani Piemontesi fu versato
in copia da questa corte perfida: sperava il governo Francese, amatore
della pace, con mezzi di conciliazione rappacificarla, sperava ristorar
i mali di una lunga guerra, sperava dar quiete al Piemonte con
istinguere ogni giorno più la sua alleanza con lui: ma fu Francia
vilmente ingannata delle sue speranze da una corte infedele ai trattati.
Per la qual cosa ella comanda oggi al suo generale di non più prestar
fede a gente perfida, di vendicar l'onore della grande nazione, e di
portar pace, e felicità al Piemonte: per questi motivi l'esercito
repubblicano corre ad occupare i dominj Piemontesi.»

Nel mentre che Joubert così parlava, Victor e Dessoles raunatisi colle
schiere loro nelle vicinanze di Pavia, ad Abbiategrasso, ed a Buffalora,
passato il Ticino, si avviavano a Novara, nella quale entrarono per uno
stratagemma militare di soldati nascosti in certe carrette. Presa
Novara, spingevano le prime squadre insino a Vercelli. L'aiutante
generale Louis s'impadroniva di Susa, Casabianca di Cuneo, Montrichard
di Alessandria, sorprendendo in ogni luogo i soldati regj, facendone
prigionieri i governatori. Avuta Alessandria, Montrichard s'incamminava
ad Asti, donde spingendosi più avanti, andò a piantar gli alloggiamenti
sulla collina di Superga, che da levante signoreggia la capitale del
regno. In questo mezzo tempo ordinava Grouchy, che gli ambasciadori di
Francia e della Cisalpina si ricovrassero nella cittadella; il che
tostamente eseguirono, tolte prima dalle loro case le insegne delle loro
repubbliche. Poi penuriando la cittadella di munizioni, massimamente di
proietti, poichè intenzione dei repubblicani era di voltar sottosopra, e
d'incendiare Torino, se l'esercito francese fosse obbligato di
rendersene padrone per forza, operarono di modo che si trasportassero di
nascosto dall'arsenale nella fortezza armi e munizioni di ogni genere,
procurandosi in tale modo le armi del re per combatterlo e distruggerlo.
Era di non poca importanza pei repubblicani, che in loro potere
recassero Chivasso, terra munita di un forte presidio, e per cui Victor
doveva passare per venirsene da Vercelli a Torino. A questo fine, e per
obbedire al generalissimo, mandava Grouchy segretamente una colonna di
buoni soldati, i quali arrivati inopinatamente sopra Chivasso, ed
aiutati dai soldati di nuova leva, che quivi per accidente alloggiavano,
l'occuparono facilmente. Rovinava tutto ad un tratto, e per ogni parte
lo stato del re, usando i repubblicani per sorpresa contro di lui gli
estremi della guerra, quantunque ancora il governo loro non l'avesse
dichiarata.

Intanto si continuava nelle dissimulazioni. Scrivevano al governatore di
Torino assicurandolo, che quanto si faceva, solo si faceva per modo di
cautela, e che se per questo si attentasse di por le mani addosso ad un
solo amatore di libertà, o Francese o Piemontese che si fosse,
incendierebbero la città, e farebbero, che di lei pietra sopra pietra
non restasse. Il governo pubblicava un manifesto, con cui esortava gli
abitatori a starsene quieti, chiamava i francesi gli alleati più fedeli
che si avesse, affermava che niuno niuna cosa aveva a temere da loro.
Mentre si appiccava questo manifesto sui muri, ecco giungere le novelle,
che già erano prese Novara, Susa, Chivasso, Alessandria, che già Torino
era stretto da ogni parte da gente nemica, che già le truppe regie
sorprese, ed assaltate all'impensata, erano state disarmate, e poste in
condizione di prigioniere. Vide allora il re, che ogni speranza era
spenta, che i fati repubblicani prevalevano, ch'era perduto il regno,
che mille anni di dominio nella sua reale casa erano giunti al fine.
Restava, poichè perdeva la potenza, che non perdesse l'onore; volle che
i posteri sapessero, che periva innocente. Pubblicava adunque Priocca il
dì sette decembre quest'ultime parole: «Dopochè col manifesto di ieri,
pubblicatosi dal governatore di questa città, si son fatte note al
pubblico per ordine di Sua Maestà le dichiarazioni del generale
Francese, comandante nella cittadella, e le intenzioni della Maestà Sua
sempre pacifiche ed amichevoli verso i Francesi, è venuto a notizia di
essa Maestà, che vari corpi di truppe Francesi siensi impadroniti di
Chivasso, Novara, Alessandria e Susa, con aver fatto prigionieri gli
rispettivi presidj di regia truppa. Sì fatto avvenimento non può ad
altro attribuirsi, che ai sospetti calunniosamente insinuati dai nemici
di Sua Maestà nell'animo dei Francesi, onde far loro concepire il vano
timore, che declinando la Maestà Sua dalla fedeltà dovuta ai pubblici
trattati, abbia potuto entrare in concerti opposti agl'interessi della
repubblica Francese. Sua Maestà ha dato mai sempre al governo Francese
le più autentiche e notorie pruove di esatta fede nell'osservanza dei
patti con esso stabiliti. Guidata costantemente dalla mira di
allontanare maggiori calamità dai suoi amatissimi sudditi, ha sempre mai
aderito alle richieste della repubblica Francese, ora di tratte di
generi, ora di vestiari, ora di munizioni per l'esercito d'Italia,
sebbene oltrepassassero le sue obbligazioni, e riuscissero di sommo
aggravio al regio erario: per assicurare la tranquillità dello stato, ha
consentito a porre in mano dei Francesi la cittadella di Torino:
invitata a fornire all'esercito Francese la parte di truppe stipulate
nel trattato d'alleanza, vi si è dichiarata pronta nel giorno stesso
della richiesta, ha dato senza ritardo gli ordini opportuni per la
riunione della parte suddetta, ed ha spedito un ufficiale presso al
generalissimo di Francia per concertare con lui intorno al modo di
regolarne le mosse ed il servizio: nè ha tralasciato di spedire a Parigi
per trattare colà sull'altra domanda statale pur fatta della rimessione
dell'arsenale, a cui non credette di dover aderire, come non appoggiata
al trattato d'alleanza, non meno che sopra vari altri oggetti di comune
interesse. Mentre si aspetta l'esito dei negoziati presso il governo
Francese, e presso il suo generale in Italia, si prendono dai Francesi
stanzianti nella cittadella di Torino le più valide risoluzioni di
difesa verso la città medesima, si ritira nella cittadella
l'ambasciadore della repubblica, facendo togliere dal suo palazzo lo
stemma della medesima, si arresta un regio corriere proveniente da
Parigi con dispacci diretti alla legazione di Spagna, ed ai ministri di
Sua Maestà; e finalmente si occupano colla forza le città di Novara,
Alessandria, Chivasso e Susa. Sua Maestà vivamente commossa da sì
inopinati eventi, ma sempre intenta ad allontanarne dei più funesti, non
ha tralasciato di tentare ogni via di trattato coll'ambasciatore, sì per
mezzo de' suoi ministri, sì col prevalersi dei buoni uffizi di una corte
amica, ed ha perfino spedito un uffiziale al generalissimo, onde tentare
ogni mezzo di arrestare i progressi delle calamità minacciate. Sua
Maestà conscia a se stessa di non aver mancato ai sacri doveri di
fedeltà verso gli amici, e di amore verso i suoi sudditi, vuole che sia
a tutti nota la sua leale e sincera condotta, e la protesta che fa al
cospetto di tutti, di non avere dato motivo alle disavventure, che
sovrastano agli amati suoi sudditi, alla fedeltà ed all'affezione dei
quali essa corrisponde mai sempre con affettuosa tenerezza».

Così parlava un re di Sardegna venuto in forza altrui, ma anche queste
generose querele, e queste giuste difese gli vennero poco dopo
interdette, ed anzi imputate a delitto da chi non solo abusava della
forza propria, ma ancora si sdegnava della ragione altrui.

Intanto, perchè si venisse a conclusione, si moltiplicavano le arti e
gli spaventi: si parlava, che a nissun'altra condizione sarebbero i
Francesi contenti, che all'abdicazione. Cedessi al fato, nè v'era modo
di ostare, giacchè Carlo Emanuele era chiamato a distruzione dal suo
alleato. L'atto di abdicazione fu accordato, e stipulato il dì nove di
decembre in Torino, per parte della repubblica dal generale Clauzel, e
per parte del re da Raimondo di San Germano, personaggio di molta, anzi
di unica autorità appresso di lui. Non si soddisfecero i repubblicani di
torgli lo stato, ma vollero anche amareggiarlo, obbligandolo a
ritrattarsi pubblicamente del manifesto del giorno sette, ed a mandar
Priocca in mano loro nella cittadella, come sicurtà di non resistenza, e
come testimonio di ritrattazione. Vollero eziandio, essendosi persuasi
che il duca d'Aosta fosse mosso da avversioni eccessive contro di loro,
e capace di venire a qualche tentativo d'importanza, che anch'esso
sottoscrivesse l'abdicazione. Per questa cagione si legge sul fine
dell'atto, dopo il nome di Carlo Emanuele, quello di Vittorio Emanuele
con queste parole: _io prometto di non dare impedimento all'esecuzione
di questo trattato_. Fu in buon punto pel re, e per tutta la sua
famiglia, che Grouchy, e Clauzel con tanta pressa lo avessero sforzato
alla rinunzia; conciossiacosachè aveva il direttorio comandato, che
fossero condotti in Francia, compiacendosi nel pensiero di mostrare ai
repubblicani, come a guisa di trionfo, un re e molti principi debellati
e cattivi. Ma Taleyrand, al quale se piacevano le opere astute, non
piacevano le giacobiniche, aveva mandato a Joubert, innanzi che spedisse
gli ordini del direttorio, che sforzasse presto il re alla rinunzia, non
imponendo la condizione della cattività dei reali. Dal che ne seguitò,
che già avevano fatto la rinunzia, e già erano arrivati a Parma, quando
pervenne a Joubert gli spacci per la cattività loro. Clauzel, che aveva
richiesto sui primi negoziati la persona del duca d'Aosta, come ostaggio
per la osservanza dei patti, e qualche timore del suo nome, udite le
rimostranze del re e della regina, facilmente se ne rimase: il che fu
cagione, che il re il presentasse della celebre tavola di Gerardo Dow,
in cui è dipinta con tanta maestria la idropica.

Accordossi nell'atto dell'abdicazione, che il re rinunziava alla sua
potestà, e comandava ai Piemontesi, che obbedissero al governo
temporaneo da instituirsi dal generale di Francia: comandava altresì a'
suoi soldati, che come parte dell'esercito Francese si sottomettessero
al generale medesimo; che il re disdiceva il manifesto del giorno sette,
e mandava il suo ministro Damiano di Priocca nella cittadella; che il
governatore della città si conformasse alla volontà del comandante della
cittadella; che fosse sicura la religione, sicure parimente le persone e
le proprietà; che i Piemontesi, che desiderassero spatriarsi, il
potessero fare liberamente con facoltà di portarsene il loro mobile, e
di vendere gli stabili, e che i Piemontesi fuorusciti, che volessero
ripatriarsi, medesimamente il potessero fare, e ricuperassero tutti i
diritti loro: potesse liberamente il re con tutta la sua famiglia
ritirarsi in Sardegna: finchè in Piemonte fosse, si conservassero i suoi
palazzi e le sue ville libere; gli si dessero i passaporti, e scorta
mezza Francese, e mezza Piemontese; se il principe di Carignano
eleggesse o di rimanersi in Piemonte, o di andarsene, sì liberamente il
potesse fare, con godersi, o con disporre de' suoi beni; incontanente si
suggellassero gli archivi, e le casse dell'erario: non si accettassero
nei porti della Sardegna le navi delle potenze nemiche alla Francia.

Creava Joubert governo, che per modo di provvisione, ed insino a tanto
che i tempi permettessero un assetto definitivo, reggesse il Piemonte.
Vi chiamava per un primo decreto Favrat, Botton di Castellamonte, San
Martino della Motta, Fasella, Bertolotti, Bossi, Colla, Fava, Bono,
Galli, Braida, Cavalli, Baudissone, Rossi, Sartoris; poi per un secondo
Cerise, Avogadro, Botta, Chiabrera, Bellini. Erano uomini d'onorate
qualità, ed i più splendevano egregiamente o per dottrina, o per virtù,
o per altezza di cariche, o per nobiltà di natali, e molti per tutte
queste qualità insieme; nè erano certamente degni di governare in tempi
sì miseri la patria loro ridotta in forestiera servitù. Che se
l'ambizione guidava alcuno di loro, bene non indugiarono a conoscere,
quanto fosse amaro il servire altrui; perciocchè in breve, non per colpa
propria, ma dei tempi, perdettero presso i compatriotti loro la
confidenza, presso i forestieri l'amicizia: tempi funestissimi, in cui
si distruggevano i governi antichi per rabbia, si corrompeva l'onorato
nome dei buoni per compagnìa.

Grouchy, conseguita una tanta mutazione, sforzava i soldati Piemontesi a
giurare in nome della repubblica Francese: il che fecero piuttosto
sbalorditi dal caso, che per volontà deliberata. Aggirati da accidenti
tanto insoliti, e comandati dal loro signore, non si erano mossi ad
alcuna impresa. Solo il reggimento dei cacciatori di Colli, che aveva le
stanze al Parco, mezzo miglio lontano da Torino, voleva sdegnosamente
correre a dar l'assalto alla cittadella, e l'avrebbe anche fatto, se i
capi non avessero frenato quell'impeto più lodevole che considerato.
Poco stante arrivava nella cittadella il generalissimo Joubert, il quale
continentemente portandosi, non volle udire le proposte di regali, che i
repubblicani erano venuti offerendogli. Bensì diedero trecento mila lire
di Piemonte ad un certo Roccabruna, che era suo aiutante, repubblicano
assai focoso, siccome ne faceva professione, ma che sotto quel titolo
feudatario di Roccabruna altri non era, che un certo Matera Napolitano.

Damiano di Priocca andava a porsi in cittadella in potestà dei
repubblicani. Ma quali fossero più degni di compassione del carcerato, o
dei carceratori, giudicheranlo gli uomini diritti e dabbene. Scrivelo
anche la storia, che, come la giustizia gl'innocenti dai rei, sebbene a
passo lento, così i buoni dai tristi distingue, ed ai posteri secondo le
opere loro raccomanda. Sarà Priocca, finchè fia in pregio la virtù fra
gli uomini, lodato e celebrato, come esempio di quanto possano un animo
forte, una mente sana, una sincerità singolare, ed una fede
inalterabile. Sogliono le repubbliche o adulare, o calunniare, o
uccidere i loro cittadini grandi. Sogliono le monarchìe, ogni cosa al re
riferendo, soffocare la fama e le opere egregie dei servitori magnanimi.
Ma non potranno tanto o una invidia consueta, o una prudenza ingrata,
che non passi Priocca ai posteri, non solo lodato, ma ancora amato e
riverito, come uno degli uomini, dei quali l'Italia e l'umanità più si
debbono pregiare. Servì senza ambizione lo stato; tollerò senza
abiezione il carcere e l'esiglio, e quel che più degno è di lode, questo
è, che sopportò con equalità d'animo la calunnia; e mentre nei tempi che
seguirono, i suoi persecutori corsero, per amor dell'oro e della
potenza, agli allettamenti altrui, se ne visse e morì Priocca oscuro,
modesto, temperato, e contento in Pisa, ancorchè fosse stato più volte
chiamato alle ambizioni da chi tanto poteva, e tanto amava tirar dietro
a se, come mezzo di potenza, gli uomini venerandi. Non fu da noi
conosciuto Priocca nè per beneficio, nè per ingiuria, nè mai il volto
suo vedemmo; ma bene abbiamo tanto conosciuto l'animo di lui, che
l'essere nati nel medesimo paese, che egli, ci rechiamo a parte di
gloria.

Abbandonava il re, abbandonavano i reali di Piemonte la gloriosa sede
degli antenati loro. Era la notte fra le nove e le dieci della sera,
oscura e piovosa; occupava la città un alto terrore: scendevano al lume
dei doppieri le scale, ed usciti dalla porta, che dà nel giardino, e
quivi in carrozza montati per l'altra porta, che è tra le due del
palazzo e del Po, alla strada maestra di verso Italia pervenivano.
Lasciava il re nelle abbandonate stanze per una continenza, che mai non
si potrà abbastanza lodare, e per debito di religione, come protestava,
le gioie preziose della corona, tutte le argenterie, e settecento mila
lire in doppie d'oro in oro. Alcuni fra i principi piangevano; il re e
la regina mostravano una grandissima costanza. Scortavangli ottanta
soldati a cavallo Francesi, altrettanti Piemontesi: gli accompagnarono
insino a Livorno, di Piemonte. Corse fama, e fu anche affermato, che o
per timore volontariamente, o perchè fossero dai cieli serbati a tanta
indegnità, a ciò costretti dai soldati repubblicani, acconciassero ai
cappelli loro le nappe di tre colori; ma io non lo posso dir per certo;
certo è bene, che i valletti, mentre la real famiglia scendeva le scale
del palazzo, andarono cercando a tutta fretta le nominate nappe.
Condussersi gli esuli principi in Parma, poi in Firenze: quivi furono
accolti dal gran duca, come si conveniva al grado, alla parentela, ed
alla disgrazia. Fu suggellato il palazzo reale dal commissario del
direttorio Amelot, e dall'architetto Piacenza, architetto del re. Ma
alcuni giorni dopo, rotti i suggelli da uomini rapacissimi, furono
portate via le gioie, e le altre suppellettili preziose, alle quali
Carlo Emanuele per la sua illibatezza e sincerità aveva, partendo,
portato rispetto.

Così ruinò la casa reale di Savoja. Non so ora, se mi debba raccontare
l'intimazione di guerra fatta il dì dodici decembre dal direttorio,
quando già la guerra non solo era stata fatta, ma anche terminata con la
distruzione dell'autorità regia in Piemonte. Accusò il direttorio con
isfrenatissime parole le coltella, i veleni, gli assassinj; disse, che
il re di Sardegna s'intendeva con quel di Napoli; tacciò di perfidia la
corte per non avere, come affermava, pubblicato in tutti i suoi stati il
trattato di pace; allegò che favorisse ed incitasse i fuorusciti, ed i
preti non giurati a macchinare contro la repubblica; che con modi
orribili ed immani facesse assassinare i Francesi con coltella e con
stiletti; che facesse uccidere i Francesi implicati nel moto di
Domodossola, dopo promesse di perdono; che il duca d'Aosta, qual altro
vecchio della montagna ordinasse e pagasse sicari, acciocchè amazzassero
i Francesi: che il governo del re facesse avvelenare i fonti a morte
certa dei Francesi; che insultasse i Francesi; che imprigionasse gli
amici della repubblica; che chiamasse all'armi i soldati provinciali
quando Napoli assaltava Roma; che quasi assediasse la cittadella; che
munisse d'artiglierie i monti, che la signoreggiano. Le quali furibonde
querimonie in quale conto si debbano tenere, facilmente potrà giudicare
chi attentamente avrà letto il presente libro di queste mie storie.

Partito il re da Livorno di Toscana in sull'entrare del novantanove,
arrivava il dì tre di marzo in cospetto di Cagliari. Quivi vistosi in
potestà propria, e considerato, che le deliberazioni generose, e
magnanime nascono anche, e finalmente piene di comodità e di profitto,
volle fare manifesto a ciascuno, e pubblicò solennemente, che l'onore
della sua persona, l'interesse della sua famiglia e de' suoi successori,
e così medesimamente le sue congiunzioni di amicizia con le potenze
amiche, da lui, come di un debito sacro, richiedevano, che altamente, ed
in cospetto di tutta Europa protestasse contro gli atti, per forza dei
quali era stato costretto ad abbandonare i suoi territorj di terraferma,
ed a rinunziare per un tempo all'esercizio della sua potenza. Dichiarava
ed affermava, fede e parola di re, che non solamente non aveva mai
violato, neanco menomamente i trattati fatti con la repubblica Francese,
ma che anzi tutto al contrario, gli aveva con tale scrupolosità, e con
tali dimostrazioni di amicizia e condiscendenza osservati, che di gran
lunga aveva ecceduto gli obblighi contratti con la repubblica; che era
notorio a ciascuno che egli ogni pensiero, ed ogni cura aveva
continuamente posto, perchè ogni cittadino Francese, e principalmente i
soldati, che o ne' suoi territorj stanziavano, o per loro passavano,
fossero da tutti rispettati e sicuri, perchè coloro, che
gl'insultassero, fossero frenati, e puniti, e perchè anzi si calmassero
gli sdegni di coloro, che mossi da giusto risentimento per oltraggi
ricevuti dai soldati licenziosi fossero trascorsi contro di loro ad atti
violenti. Protestava medesimamente ed affermava, fede e parola di re,
contro ogni scritto, ovunque fosse pubblicato, per cui venisse ad
insinuarsi, che sua maestà avesse avuto intelligenze segrete con le
potenze nemiche alla Francia; che in pruova di cotesto si riferiva, e
con intiera fede si riposava, non solamente sui rapporti mandati al
governo Francese, e su quanto i suoi generali avevano detto, e scritto
più volte, ma eziandio sulle sincere testimonianze che i ministri, e i
rappresentanti delle potenze, che sedevano in Torino, avevano mandato
alle loro rispettive corti; che poteva vedere, e giudicare facilmente
ognuno per se, e solo dai fatti noti a tutto il pubblico, che l'avere
aderito a quanto gli fu imposto dalle superiori forze della repubblica,
solo era temporaneo, ed altro fine non poteva avere, se non quello di
allontanare dai suoi sudditi in Piemonte quelle calamità, che una giusta
resistenza avrebbe partorito, essendo stato il re oppresso da un assalto
improvviso, assalto, che non avrebbe mai dovuto aspettarsi da parte di
una potenza sua alleata, e nel momento stesso, in cui per richiesta di
lei aveva posto le proprie forze nel grado della più profonda pace.
Mossa da tutti questi motivi si era sua maestà risoluta, tostochè in
poter suo fosse, di far nota a tutte le potenze d'Europa l'ingiustizia
del procedere dei generali ed agenti Francesi, e la nullità delle
ragioni addotte nei manifesti loro, e d'invocare altresì al tempo stesso
la sua rintegrazione nei dominj de' suoi maggiori.

Questi lamenti e proteste del re, quando il confessare l'intelligenze
avute coi nemici della Francia, se fossero state vere, gli sarebbe stato
utile, e conducevole alla rintegrazione, dimostrano, non solamente
sincerità, ma ancora grandezza d'animo. Così acquistava lode nella
disgrazia, mentre la prosperità fruttava infamia al direttorio.

Accoglievano i Sardi, come ben si conveniva, con dimostrazioni di
rispetto e d'amore l'esule stirpe d'Emanuele Filiberto.




LIBRO DECIMOSESTO

SOMMARIO

      Guerra nello stato Romano. I Napoletani cacciati da
      Championnet. Mack, generale dei regj, si ritira, e fa un suo
      principale alloggiamento a Capua. Il re Ferdinando si ritira
      in Sicilia. Le provincie tumultuano contro i Francesi, Napoli
      stessa si muove a furia di popolo contro di loro. Feroci
      battaglie tra i Francesi ed i lazzaroni. I Francesi entrano in
      Napoli. Continente condotta di Championnet: crea a Napoli un
      governo provvisorio; è richiamato dal direttorio, e perchè:
      gli vien surrogato Macdonald. I popoli delle province si
      muovono quasi universalmente contro i Francesi. Mossa
      importante del cardinal Ruffo. Guerra terribile, crudele, e
      sanguinosa. Rivoluzione di Lucca. Accidenti gravi del
      Piemonte: domanda la sua unione alla Francia. Scherer
      surrogato a Joubert nel supremo grado dell'esercito d'Italia,
      e perchè. Nuova guerra. Scherer vinto da Kray a Verona, poi a
      Magnano. I Russi sotto la condotta di Suwarow arrivano in
      Italia ad ingrossar gli Austriaci. Moreau subentra a Scherer,
      e combatte infelicemente a Cassano: si ritira prima ad
      Alessandria, poi sul territorio Ligure oltre gli Apennini.
      Milano in poter dei confederati. Moti incomposti dei
      Piemontesi. Suwarow arriva in Piemonte, e vi crea un governo
      provvisorio. Presa della cittadella di Torino. I repubblicani
      d'Italia o sono carcerati, o si ricoverano in Francia:
      benevolenza dei Francesi verso di loro.


Mentre la sede antica dei re di Sardegna diveniva preda dei
repubblicani, più abili a sconvolgere, che ad ordinare, le sorti della
parte meridionale d'Italia imprudentemente, e forse temerariamente
tentate dal re di Napoli, partorivano accidenti insoliti e terribili.
Non aveva il generale Mack trovato nello stato Romano quel seguito, che
si era concetto colla speranza, poichè l'essersi ritirati, ma intieri,
non rotti, i Francesi, e la fama ancor fresca del loro valore, davano
timore che, ove fossero ingrossati, si precipitassero di nuovo alle
offese con danno estremo di coloro, che troppo vivamente si fossero
scoperti contro di loro. Nè ignoravano i popoli, che sebbene un odio
grande ai nuovi repubblicani si portasse, non pochi erano, che con le
ricchezze, con le esortazioni, e con tutta l'opera loro gli secondavano:
il che faceva che ognuno credesse, che la parte loro fosse maggiore di
quello, che era veramente. Ne nasceva altresì, che i Francesi erano, per
mezzo degli aderenti, ottimamente informati di quanto più importava loro
sapere per la salute dell'esercito. Il terrore poi concetto per le
infelici pruove fatte contro i medesimi in parecchie parti d'Italia,
massimamente il caso spaventoso di Verona, teneva sospeso l'animo di
ognuno, impediva che si movesse cosa alcuna contro i repubblicani, e
frenava i popoli desiderosi di prorompere. Nè potevano persuadersi
facilmente, che le truppe Napolitane, di cui si conoscevano piuttosto i
vanti che i fatti, fossero abili a resistere a genti tanto riputate per
esperienza e per valore: la troppo facile vittoria, essendosi i Francesi
ritirati piuttosto volontariamente, che per battaglie infelicemente
combattute, aveva allontanato dai Napolitani ogni occasione di mostrare
ciò, che potessero contro quei campioni formidabili della repubblica,
per modo che era la fama dei repubblicani intatta, quella dei regj
dubbia. Per la qual cosa dalla occupazione dei territorj in fuori,
acquistati piuttosto senza contrasto, che per forza, la riputazione e la
probabilità della vittoria stava tuttavia dal canto dei vincitori
audacissimi d'Italia. Si aggiungeva, che sebbene i Romani odiassero i
Francesi, non amavano però i Napolitani, e pareva loro di uscire da una
servitù abbominata per sottentrare ad un'altra forse non meno odiosa. Nè
il procedere dei Napolitani era atto a rattemperare gli odj; perchè
oltre le parole al solito gonfiamente lanciate, il che irritava la
Romana natura assuefatta a mirar al reale, non al vano, i fatti erano
piuttosto da conquistatori provocati, che da amici chiamati, e l'Italia
andava a sacco e da chi pretendeva liberarla con parole di libertà, e da
chi pretendeva liberarla con parole di conservazione. Tutte queste cose
non erano nascoste a Mack, e però argomentando, che la guerra era
piuttosto incominciata di nome che di fatto, e che se con qualche
fazione importante, in cui si venisse al sangue, non dimostrava che le
mani fossero tanto forti, quanto le lingue pronte, il tempo avrebbe
presto condotto una mutazione di fortuna, si deliberava ad andar
all'incontro delle armi repubblicane. Del che tanto maggiore necessità
gli sovrastava, quanto Championnet raccoglieva genti in fretta, e
continuamente s'ingrossava.

Avendo adunque avuto avviso, che con felice navigazione era Naselli
sbarcato a Livorno, e Ruggiero di Damas ad Orbitello, si muoveva a
tentare la fortuna delle battaglie. Siccome poi credeva, se
prosperamente nei primi incontri combattesse, di trovare, se non
maggiore inclinazione di popoli, almeno maggiore sicurtà di governo
nella Toscana, provincia suddita a principe Austriaco, elesse di far
impeto contro l'ala destra dell'esercito Francese, che governata dal
generale Macdonald, da Terni si distendeva fin verso Nepi,
Civitacastellana, e Monterosi. A questo partito dava anche favore il
pensare, che Naselli, e massimamente il conte Ruggiero venivano alla
volta sua per la strada del littorale, coi quali desiderava, ed era
punto principale della sua impresa, il congiungersi. Nè era di poca
importanza il moto della città di Viterbo, che a furor di popolo si era
scoperta contro i Francesi. Marciava Mack, divisi i suoi in cinque
schiere, il dì cinque decembre, da Baccano contro i repubblicani, mentre
al tempo stesso ordinava un moto verso Civitaducale, per tener in
rispetto i Francesi da quella banda. Prevaleva di gran lunga di numero,
conducendo quarantamila soldati contro un nemico, che se arrivava agli
ottomila, non gli passava, poichè in questo numero consisteva l'ala
destra dei repubblicani. Sboccava la prima schiera Napolitana verso
Nepi, la seconda, insistendo sull'antica via Romana, verso Rignano, la
terza verso Santa Maria di Falori, schiere tutte destinate a combattere
sulla destra sponda del Tevere. La quarta aveva il carico d'impadronirsi
di Vignanello per guadagnare la terra d'Orta, e quivi varcare il fiume.
Finalmente per fare un po' di spalla a destra a tutte queste genti, la
quinta schiera dei regj marciava contro a Magliano, e già aveva
traversato il Tevere al passo di Ponzano. I Francesi, sentita
prestamente la venuta del nemico, non si fermarono ad aspettarlo, ma
siccome quelli, che stimavano se stessi da quegli uomini valorosi che
erano, e tenendo in poco conto le genti Napolitane, uscirono
incontanente ad incontrarle. I capi poco dubitavano della vittoria,
perchè oltre il provato valore dei soldati, sapevano, che gli assalti
dei Francesi, per la natura pronta della nazione, sono sempre più
fortunati che le difese. Non fu l'esito diverso dalle speranze.
Kellerman, figliuolo del vecchio generale di questo nome, e giovane
commendabile per valore e per bontà, contuttochè sulle prime trovasse un
duro incontro, ruppe la prima Napolitana schiera, cacciolla insino a
Monterosi, e quivi rompendola di nuovo tagliava a pezzi i valorosi,
disperdeva i codardi. Non procedettero con maggior riputazione le cose
dei Napolitani dall'altre parti: il colonnello Lahure ruppe la schiera
di Rignano, sebbene sulle prime avesse perduto del campo; perchè
Macdonald con pronti ajuti soccorrendolo, lo ebbe tostamente abilitato
alla vittoria. S'incontrava la schiera che giva all'assalto di Santa
Maria di Falori in una squadra Polacca capitanata dal generale
Kniazewitz, e che aveva con se una legione Romana, che aveva alzate le
bandiere della repubblica. Polacchi e Romani valorosissimamente
combatterono: i Napolitani andarono in volta, non senza grave perdita
d'uomini, d'armi, e di bagaglie. Il generale Maurizio Mathieu
affrontava, così avendo ordinato Macdonald, la quarta schiera, la quale
cedendo si ricoverava nella terra di Vignanello forte per sito, e cinta
di buone mura. Si difendevano i Napolitani virilmente, sapendo, che
questa fazione era di grandissima importanza; erano anche ajutati dai
terrazzani, nemicissimi del nome Francese. Ma Mathieu tanto fece con le
armi e con le minacce, che sforzava i Napolitani a lasciar la terra
libera al vincitore. Entraronvi i Francesi trionfando, non senza qualche
licenza, come di gente vincitrice, ed irritata. Acquistato Vignanello,
correva Mathieu ad assicurare il ponte di Borghetto.

Restava la quinta schiera, che camminava verso Magliano, ma udite le
infelici novelle delle compagne, se ne tornava, senza aver combattuto,
per Ponzano, al principale alloggiamento dell'esercito regio. Così pel
valore delle sue genti, e per l'arte egregia, con la quale le mosse,
venne fatto a Macdonald di variare lo stato della guerra, e di riuscir
vincitore da un assalto molto pericoloso. Bene si può biasimare Mack
dello aver diviso i suoi in tante parti, convenendogli piuttosto,
siccome a quello che aveva l'esercito molto più grosso, il marciare
unito; perciocchè con un solo sforzo avrebbe vinto, mentre con molti
perdè. Ma voleva Mack mostrar sempre in tutte le sue cose un'arte molto
squisita e non gli andavano a grado le mosse semplici. Così nella
propria perizia ravviluppandosi, ed impacciandosi, si esponeva ad un più
gran numero di casi fortuiti, ed apriva un maggior adito alla fortuna.
Ma, non ostante le battaglie combattute infelicemente dal generale
Napolitano sulla destra riva del Tevere, la guerra non era ancora vinta;
perchè da una parte il conte Ruggiero di Damas venendo da Orbitello si
avvicinava, dall'altro rimanevano ancora sulla sponda sinistra del fiume
ai Napolitani genti superiori per numero ai loro nemici. Per la qual
cosa Mack, non disperando ancora delle sorti, si accingeva a fare un
nuovo sforzo sulla sponda medesima, il cui fine era di rompere la
schiera di mezzo di Championnet: il che avrebbe disgiunto le due ali
Francesi, di cui la destra guidata da Macdonald insisteva tra il mare ed
il Tevere, e la sinistra militava sotto la condotta di Duhesme oltre
l'Apennino, tra questo monte e le spiagge dell'Adriatico. Ebbe il
generale Francese sicuro e pronto avviso dell'intento del suo
avversario. Laonde per resistere a quel nuovo impeto, e non si
commettere se non con vantaggio alla fortuna, ristringeva i suoi ed
affortificava con nuove genti i luoghi di Contigliano e di Magliano. Poi
fe' ritirare Macdonald da Civitacastellana, solo lasciato un presidio
nel forte a Borghetto, affinchè quivi validamente difendesse il passo
del fiume. Finalmente chiamava il generale Lemoine, che oltre l'Apennino
sotto il freno di Duhesme combatteva contro il cavaliere Micheroux,
generale del re, ad occupare Civitaducale, e Rieti, la prima, città del
regno, la seconda, dello stato Romano. Pensier suo era in questo, che
Lemoine tempestando sulla destra di Mack, gli troncasse il suo
pericoloso pensiero di spartire in due l'esercito repubblicano. Dal
canto suo Mack aveva per primo fine, spingendosi avanti, di acquistare
Terni, il che sarebbe stato il compimento del suo disegno. Con questo
intento, mandata una colonna ad occupare Civitacastellana, avviava
grosse squadre ai monti di Buono, a Cantalupo, ad Aspra, e già faceva le
viste di assaltare Otricoli, fazione, per la posizione dei luoghi, di
grandissima importanza. Aveva poi il suo alloggiamento principale, e
come quasi primario fondamento alla vittoria, sul monte di Calvi. Le
cose succedevano a prima giunta prosperamente ai Napolitani;
conciossiachè, sebbene per opera di Mathieu fossero stati cacciati da
Magliano, che già avevano conquistato una loro schiera di gran polso,
sotto guida del generale Moesk, si era, cacciatone di forza i Francesi,
impadronita di Otricoli, e già faceva correre da suoi cavalleggieri la
strada per a Narni. La guerra diveniva pericolosa pei Francesi. Ma non
perdutisi punto d'animo, si risolvevano al combattere, e provarono
tostamente, che nelle battaglie più può l'ardire che la prudenza; poichè
Mathieu, per comandamento di Macdonald, assaltò furiosamente i
Napolitani in Otricoli, e quantunque valorosamente vi si difendessero,
gli vinse con perdita di due mila soldati, di cinquecento cavalli, di
otto cannoni, e di tre bandiere. Diedero in questo fatto pruove di
singolar valore i Polacchi, e fu ferito gravemente in una gamba un
Santacroce, principe Romano, che combatteva per la repubblica. Ritirossi
Moesk colle reliquie de' suoi a Calvi, dove per la fortezza del sito si
poteva sostenere, e fare ancor dubbia la vittoria. Ma lo stesso Mathieu,
già vincitore di tanti fatti per valore di questa Napolitana guerra,
mandato da Macdonald, vincitore ancor esso dei fatti medesimi per
perizia, occupate le eminenze, che stanno a sopracapo alla terra, e
minacciato aspramente Moesk, se non si arrendesse, il costringeva,
ajutato anche dalla presenza di Macdonald sopraggiunto in quel
frangente, alla dedizione. Questo fatto ruppe ad un punto tutte le
speranze che Mack aveva concette di poter durare nello stato Romano, e
lo fece accorgere, che niun altro scampo gli restava, che quello di
ritirarsi con presti passi nel regno. Già il re, udite le sinistre
novelle, ed abbandonata Roma, si era avviato, prima a Caserta, poscia a
Napoli: Mack, raccolti più prestamente che potè tutti i suoi, andava a
Capua, in cui sperava di difender Napoli, giacchè non aveva potuto
difender Roma nè a Calvi, nè a Cantalupo. Entrarono i Francesi
vittoriosi in Roma, donde diciassette giorni prima erano partiti non
vinti. Tornaronvi i consoli ad occupare le perdute sedi.

Le cose dei Napolitani non avendo fatto sulla destra del Tevere quella
resistenza, che il conte Ruggiero aveva sperato, gli era divenuto
impossibile di congiungersi con la sua schiera sinistra: le rotte sulla
sinistra gli tagliavano ogni strada a potersi congiungere col grosso
dell'esercito, e niun altro scampo gli lasciavano, che quello di aprirsi
il passo per forza, o di conseguirlo di queto dal vincitore, o di
retrocedere per andarsi a rimbarcare in Orbitello. Rifulse in sì estremo
accidente la virtù del conte; poichè non isgomentatosi punto, se ne
continuava a marciare con settemila soldati da Baccano verso Roma.
Championnet attonito a caso tanto improvviso, mandava il suo ajutante
Bonami a sapere, che cosa volesse dir questo. Gli fu risposto dal conte,
che voleva passare o per amore, o per forza per ritornare nel regno; ed
ottenuto un indugio dal nemico per trattare un accordo, avvisando che
Bonami non aveva dato tempo per altro motivo, che per far accorrere
nuove genti, levava, più tacitamente che poteva, il campo,
incamminandosi più che di passo alla volta di Orbitello. Giunto alla
Storta, vi fu il suo retroguardo combattuto dai repubblicani: ma
difesosi virilmente, acquistava facoltà del continuare a ritirarsi.
Calava intanto a far le sue condizioni più pericolose Kellerman da
Borghetto. Incontratisi repubblicani e regj a Toscanella, si
travagliavano con un conflitto molto aspro. Il conte, contuttochè fosse
ferito gravemente da una scheggia in una gamba, continuava a combattere
valorosamente; i Napolitani incoraggiti dall'esempio del loro capo, si
difendevano anch'essi con molta costanza: nè si spiccarono dalla
battaglia, se non quando per l'arrivo delle cavallerìe di Kellerman, era
diventata troppo disuguale. Intanto non aveva omesso il conte, mentre
col retroguardo arrestava l'impeto dei repubblicani, di accostarsi
vieppiù coll'antiguardo, e col grosso della schiera, ad Orbitello.
Queste due squadre nella cercata terra essendo giunte, tostamente vi
s'imbarcarono sulle navi Napolitane, che quivi le attendevano. Restava,
che si conducesse a salvamento il retroguardo, che era furiosamente
seguitato dai Francesi; ma non così tosto il conte col retroguardo
medesimo (imperciocchè sebbene molto patisse della sua ferita, aveva
sempre in mezzo a quest'ultima parte del suo esercito combattuto) vi
entrava, che chiuse le porte sul viso al nemico, faceva le viste di
volersi difendere. Si appiccava intanto una pratica tra di lui e
Kellerman, per la conclusione della quale fu fatto abilità al conte
d'imbarcarsi con tutte le sue genti, solo lasciando in mano dei Francesi
le artiglierìe. Bello e lodevole fatto del conte Ruggiero fu questo, e
che dimostrò, che se i buoni soldati fanno i buoni generali, ancora e
molto più i buoni generali fanno i buoni soldati. Viterbo vinta ed
occupata dal vincitore, pagò le pene dello aver anteposto lo stato
antico e dispotico, allo stato nuovo e tirannico. Ciò non ostante non vi
furono vendette esorbitanti, ed il giovine Kellerman vi si portò più
moderatamente che i tempi non comportavano.

Riconquistata Roma, ed atterriti i Napolitani, pensava Championnet ad
assicurarsi, e ad ampliare la vittoria; ed ancorchè non avesse un
esercito bastante pel numero dei soldati a conquistare il regno,
tuttavia, considerato il loro valore, l'efficacia della fresca vittoria,
il terrore dei nemici, e la forza delle opinioni favorevoli, che da
lungo tempo e largamente vi si erano sparse, e che ora più potentemente
operavano per la vicinanza dei Francesi, e per la sconfitta
dell'esercito regio, si risolveva a tentar l'impresa. A questo fine era
necessario il debellare Capua, ultimo propugnacolo di Napoli per la
fortezza della città, per la profondità delle acque del Volturno, e per
avervi Mack adunato tutte le genti, ancora forti, se non per valore
almeno pel numero. Adunque il generale della repubblica spartiva i suoi
in due principali schiere, delle quali la sinistra governata da
Macdonald, correndo pei luoghi superiori e più vicini agli Apennini,
doveva, là dove è meno grosso per la prossimità de' suoi fonti, varcare
il Garigliano ai passi del Castelluccio e di Caprano, e al tempo stesso
dare facoltà alle genti di Duhesme e di Lemoine di congiungersi con lui
a sforzo comune contro Capua. La seconda schiera sotto la condotta di
Rey, radendo il lido, s'incamminava verso Terracina, con pensiero di
acquistare, strada facendo, Gaeta per una battaglia di mano, poi
comparire sotto le mura della desiderata Capua. Nè l'esito fu diverso
del disegno; perchè e Macdonald e Rey, superati tutti gli ostacoli,
arrivavano alla destinata oppugnazione sulle sponde del Volturno. Ai
passi stretti e forti di Fondi e d'Itri fecero i Napolitani debole
resistenza: a Gaeta, piazza forte per sito e per arte, e con un presidio
di più di tremila soldati, con provvisioni e munizioni abbondanti,
niuna. Vennero a Gaeta in poter dei vincitori circa cento pezzi di
cannoni, piatte per ponti, barche armate, e barche annonarie provviste,
e vettovaglie in copia. Precipitavano a gran rovina le cose del regno,
non essendosi mostrato in sua difesa valore nissuno, se si eccettua il
caso del conte Ruggiero. Duhesme e Lemoine, ai quali andava avanti, come
speculatore ed apritor di strade, quell'arrisicato condottiere Rusca,
sui sinistri gioghi dell'Apennino insistendo, travagliavano più per gli
assalti improvvisi delle popolazioni mosse a romore, ed armate di ogni
sorte d'armi, che per le battaglie delle genti regolari. Principalmente
nelle contrade del Tronto, e verso Teramo, i paesani mossi a romore, e
condotti dai preti, infestavano le strade, davano addosso agl'isolati,
ed impedivano le comunicazioni tra l'una parte e l'altra dei
repubblicani. Ciò ritardava l'impeto dei Francesi, che da questa parte
non poterono seguitare di pari passo le genti vincitrici di Championnet,
e di Macdonald. Tuttavia appoco appoco prevaleva il valore regolato.
Lemoine acquistava Aquila, dove trovava munizioni da bocca in
abbondanza. Poi si conduceva a Sulmona, dove mettono capo tutte le
strade dell'Abruzzo, con intenzione di aspettar quivi Duhesme, che più
vicino correva le sponde dell'Adriatico. Grave intoppo ai disegni di
Duhesme era Pescara, città, che con la sua fortezza situata in luogo
eminente domina tutto il pian paese all'intorno, e la sola strada a riva
il mare, per la quale possono passar le artiglierìe. Questa era la
principale piazza dei Napolitani su quei lidi, sì per l'importanza del
passo, e sì perchè difende la foce del fiume Pescara, che si distende a
guisa di porto. Due mila soldati la presidiavano; ma non fecero miglior
pruova dei difensori di Gaeta; perchè, come prima i soldati leggieri
della repubblica si mostrarono sulle alture che stanno a sopracapo al
ponte di Pescara, e le altre truppe a Pianella ed a Civita di Penna, il
comandante pensò alla dedizione, dando in mano dei Francesi quel luogo
tanto forte per arte e per natura, e tanto importante alla sicurezza del
regno. Vi trovarono i vincitori armi, e munizioni in copia. Acquistata
Pescara, procedeva Duhesme a congiungersi per la strada di Popoli con
Lemoine a Sulmona, donde varcato il sommo giogo dell'Apennino,
condussero entrambi tutta l'ala sinistra sotto le muraglie di Capua.
Così non solo erano in veemente movimento le cose di Napoli, ma ancora
cominciavano a precipitare a manifesta rovina.

Naselli, lasciato Livorno, perchè oltre le sconfitte dei regj, aveva
udito che Serrurier con una mano di soldati della repubblica già aveva
occupato Lucca, e si apparecchiava ad andarlo a combattere, imbarcate le
genti sulle navi apprestate, veleggiava alla volta del Garigliano.

Non erano senza fortezza i nuovi alloggiamenti di Mack. Posto il campo
col grosso de' suoi nella pianura di Caserta, per modo che fosse abile a
difendere il passo del Volturno, aveva fatta Capua sicura con un
presidio di diecimila soldati. Tra per questi, e le genti del campo,
aveva ancora un novero di combattenti superiore a quello dei Francesi, e
se avesse avuto o migliori soldati, o più fedeli capitani, o minore
capriccio in una certa squisitezza d'arte, che gli faceva sempre
moltiplicare i casi fortuiti con allargar troppo il campo, poteva ancor
tenere la fortuna in pendente. Bene l'evento dimostrò, che Capua si
poteva difendere, e si perdè non per forza, ma per accordo. Ma già i
casi di Napoli diventavano più forti di tutte queste condizioni unite
insieme. Il ritorno tanto subito del re, le novelle sinistre che ad ora
ad ora pervenivano, l'aver perduto in più breve tempo quello, che in
breve tempo si era acquistato, le dedizioni tanto importanti d'Aquila,
di Pescara, e di Gaeta, l'avvicinarsi continuo del nemico al cuore
stesso del regno, i soldati o dispersi, o fuggitivi, che per escusazione
propria magnificavano le cose, l'arrivo stesso di Mack in Napoli,
venutovi per consultare sulle ultime speranze, rinnovando la memoria
delle vittorie dei francesi in Italia, e il terrore delle armi loro
rinfrescando, avevano prodotto un grande abbattimento d'animo in chi
sapeva, rabbia e disperazione in chi non sapeva. Titubavano i
consiglieri di Ferdinando sul partito, che fosse a prendersi, alcuni
propendendo ad armare il popolo, altri opinando ch'egli avesse
tostamente a ritirarsi oltre il faro. Intanto il volgo, fattesi alcune
instigazioni, anche da parte del governo, si armava da se: la città fra
il terrore ed il furore aveva un aspetto molto sinistro, e, come si usa
in simili casi, le voci popolari già accusavano di tradimento i
ministri. S'incominciava a por mano nel sangue degli avversari o veri o
supposti del governo regio, poi si trascorse in quello degli amici. Un
Alessandro Ferreri, corriero per gli spacci, mandato con lettere a
Nelson, che con alcuni suoi vascelli stanziava nel porto di Napoli,
restò ucciso a furia di popolo sul molo; il suo cadavere sanguinoso
tratto a forza sotto le finestre della reggia, fu mostrato al re,
gridando orrendamente i feroci uccisori, e l'invasata moltitudine, che
gli accompagnava, _muojano i traditori, viva la santa fede, viva il re_.
Già non vi era più freno. L'orrore concetto per la fresca uccisione del
corriero aveva persuaso a Ferdinando, che, tralasciando anche la forza
Francese, che si avvicinava, non poteva più rimanersi a Napoli con
dignità, nè fors'anche con sicurezza. S'aggiunse che Mack, non
confidando di poter far guerra felice con quei soldati, che per altro
quanto potessero valere aveva dimostrato l'esempio del conte Ruggiero,
consigliava un accordo.

Tutte queste considerazioni, e forse più ancora il timore di qualche
congiura per opera dei novatori, essendo la rabbia loro grandissima pei
sofferti supplizj, fecero prevalere la sentenza di coloro, che
consigliavano, che il re si ritirasse in Sicilia. Fatta la
deliberazione, si mandò tosto ad esecuzione, non senza terrore e
confusione, come suole in simili accidenti; l'ultima notte del
novantotto, s'imbarcarono sulle navi Inglesi e Portoghesi, che erano
sorte nel porto, il mobile più prezioso dei palazzi di Caserta e di
Napoli, le gioje della corona, il tesoro di San Gennaro, in cui erano
meglio di venti milioni coniati, ed oro, ed argento vergati in quantità:
a queste ricchezze s'aggiunsero le singolarità più preziose di Ercolano.
Imbarcati i denari e le suppellettili, creava Ferdinando suo vicario il
principe Pignatelli con facoltà amplissime, anche di concludere un
accordo coi Francesi, col consentire all'occupazione di Napoli, purchè
la città salva ed incolume si conservasse. S'imbarcava Ferdinando la
notte medesima sulla nave di Nelson con Acton, Hamilton, ed i
cortigiani. Il giorno seguente, non avendo ancor salpato pei venti
contrarj, sorse uno spettacolo miserabile; poichè, fatte uscir prima le
navi Napolitane, sì grosse che sottili, che potevano mareggiare, fece
Nelson appiccare il fuoco alle altre, fra le quali campeggiava il
Guiscardo grossa nave di settantaquattro cannoni. Arsero in cospetto del
re, che di non lontano luogo rimirava il fumo ed il fuoco, che le
proprie sue forze consumava. Si abbruciarono anche con disegno espresso
le barche armate della costa di Posilippo, ed i magazzini dell'arsenale:
la rabbia civile consumava le opere egregie della pace. Fu nella città
desolata dolore e terrore per la partenza della reale famiglia. Il volgo
sollevato mandò deputati a pregar Ferdinando, affinchè restasse
proferendo le sostanze e le vite a difesa ed a conservazione sua, ma fu
negata ai deputati la presenza di lui dagl'Inglesi. Nulla più restava da
trasportare e da ardere: la dolorosa flotta salpava il dì due gennaio,
infelice pell'aspetto terribile di Napoli, che ancora agli occhi dei
naviganti appariva, più infelice pei venti avversi e le tempeste, che
poco dopo la percossero. Fu lungo e travaglioso il tragitto: accrebbe la
mestizia ed il dolore la morte del principe Alberto, figliuolo del re,
fanciullo di sette anni, che in mezzo alle furiose burrasche rendè
l'ultimo spirito nel grembo stesso della già tanto addolorata madre.
Finalmente le sbattute e travagliate navi afferravano Palermo: le
dimostrazioni amorevoli dei Siciliani, mitigarono l'amarezza concetta
per l'esiglio, e per la fresca orbezza del morto figliuolo. Accrebbe una
calunnia l'infelicità della madre, poichè trovo scritto, che la regina
avesse, partendo, comandato, che si armasse il volgo a furia, che Napoli
s'incendesse, che anima vivente, che sopra la condizione di notajo
fosse, non vi restasse. Bene mostrò soverchia asprezza Carolina ai
tempi, che seguirono, ma che abbia ordinato una immanità tanto barbara,
non è da credersi, se non da coloro che si lasciano tirare dalle
passioni estreme, e dall'amore detestabile delle parti.

La partenza del re fu in mal punto per l'infelice regno, perchè già la
fortuna si dimostrava più propizia alle sue armi. Erano, non senza gravi
difficoltà per le popolazioni armate, che loro contrastavano il passo,
Duhesme e Lemoine giunti al campo sotto le mura di Capua. Intanto le
popolazioni medesime, principalmente quelle dell'Abruzzo superiore, e
dell'antico Sannio, crescevano di numero, di forze e di furore, e già
facendo in ogni luogo suonare le armi e le grida di vendetta, niuna cosa
lasciavano sicura alle spalle dei francesi. La rabbia loro era
incredibile, e commettevano contro i repubblicani, che viaggiavano alla
spicciolata, atti di ferità più bestiale, che inumana. Dei venuti in
mano loro, alcuni furono vivi tagliati a pezzi, altri legati agli alberi
a fuoco lento arsi, altri gettati a furia a rompersi sugli scogli, altri
precipitati nelle profonde valli, altri orribilmente mutilati e lasciati
vivere di una vita peggiore che la morte. A tali atti applaudivano con
forsennate grida le turbe furibonde. Già Itri, Fondi e Sessa erano in
poter dei sollevati; già San Germano si muoveva a stormo; già Teano,
alloggiamento principale di Championnet, era stato assaltato e preso;
già Piedimonte sul sommo giogo dell'Apennino pericolava; una massa di
popoli incitatissimi s'avvicinava al Garigliano, e non lasciava alcuna
speranza ai repubblicani in picciol sito oramai ristretti. Mandava
Championnet ad incontrarla Rey, il quale avendo combattuto più
valorosamente che prosperamente, fu fatto tornare con grave perdita
frettolosamente nel campo. Il prospero evento aggiunse nuova furia a
quelle genti sdegnate e crudeli: spintesi avanti assaltarono il ponte,
che i Francesi avevano fabbricato sul fiume, sel presero, e più oltre
procedendo nel parco di riserva rapirono le artiglierìe, fracassarono i
carretti, trasportarono quante munizioni da guerra poterono. Per tale
guasto le cartucce di provvisione vennero mancando ai Francesi: già le
vettovaglie mancavano, nè v'era modo di andar alla busca per pascere
l'esercito, perchè i sollevati inondavano le campagne; il vigore delle
menti con gli stromenti di difesa mancava. Da un altro lato la
popolosissima Napoli si muoveva, apprestandosi a correre al Garigliano
in ajuto di Capua, e dell'esercito che ancora la difendeva. Nè è da
passarsi sotto silenzio, che la virtù dei Francesi, oltre il suono delle
armi dei sollevati, che romoreggiavano tutto all'intorno, incominciava a
indebolirsi per un'infelice pruova testè fatta contro Capua. Avendo dato
Macdonald un furioso assalto alla piazza, ne era stato respinto con
danno gravissimo. Fu anzi in questo abbattimento ferito Mathieu da una
palla, che gli guastò il braccio per modo che non potè più militare in
tutta questa Napolitana guerra. Ciò dava loro a temere, che i soldati
Napolitani incominciassero ad agguerrirsi. Si aspettavano d'ora in ora
alla foce del Garigliano le genti tornate da Livorno, che dando animo e
forza alle turbe stormeggianti sulla destra del fiume, avrebbero fatto
un pericoloso assalto a tergo dei Francesi, mentre sboccando Mack da
Capua, gli avrebbe assaliti in viso. Per la qual cosa con un esercito a
fronte, che si ostinava a voler difendere una città, ed un passo tanto
abili ad esser difesi, con gli Abruzzesi ed i Campani alle spalle, con
la poderosa Napoli in cospetto, rimaneva ai Francesi poca speranza di
salute; nè solo della perdita dell'impresa per loro si trattava, ma
della vita stessa fra sdegni tanto frenati.

La debolezza del vicario Pignatelli, per non usare parole più gravi,
aperse improvvisamente una via di scampo ai Francesi, che già
incominciavano a disperarsi. S'aggiunse il poco animo di Mack, il quale
dimostrò, quando la fortuna già risorgeva, abiezione uguale a
quell'eccessivo ardimento, che aveva scoperto, quando con le fresche e
fiorite schiere assaltava lo stato Romano. Perì Napoli per mano di
coloro, ai quali maggior debito pesava di difenderla. Arrivavano in
quell'ora tanto pregna di dubbio avvenire pei Francesi agli
alloggiamenti di Championnet il principe di Miliano, e il duca di Gesso,
che mandati dal vicario venivano chiedendo un accordo. Mostrò sulle
prime Championnet qualche durezza, conosciuta la timidità di chi reggeva
Napoli, e volendo mostrare abilità al combattere. Ma infine pregato da
coloro, che dovevano minacciare, venne ad un accordo con loro, del quale
le principali condizioni furono, che si sospendessero le offese sino
alla ratificazione delle due parti: se una ricusasse di ratificare,
rincominciassero le offese dopo avviso anticipato di tre giorni; Capua
si consegnasse in mano dei Francesi: l'esercito di Francia occupasse il
paese alla destra dei laghi Napolitani sino alla foce dell'Ofanto; si
serrassero i porti alle navi nemiche della repubblica; non si
riconoscessero le opinioni; pagasse il re alla repubblica dieci milioni
di tornesi, cinque in cinque giorni, e cinque in dieci; fossero aperte
le strade ad ambe le parti pel commercio. Non piacque quest'accordo a
nissuna delle parti, perchè il re negò la ratifica, e mandò Pignatelli
tornato in Sicilia pel sollevamento di Napoli, che or ora racconteremo,
nella fortezza di Girgenti.

I Napolitani, sottili estimatori, come gente Greca, delle cose,
affermarono, essere stata un'insidia di Acton, nemico di Pignatelli,
dell'averlo messo, partendo, in quella vertigine, acciocchè vi perisse.
Mostrossi il direttorio sdegnato contro Championnet, come di accordo
vile. Ma piacque il trattato, come riscatto e come insidia, a
Championnet; perchè con quello e salvava l'esercito, e si procurava
abilità d'intendersela coi novatori per far del tutto sovvertir Napoli,
e convertirlo in repubblica. Infatti aveva con se alcuni fuorusciti
Napolitani, il principale dei quali era il conte Ettore Caraffa, signor
d'Andria e di Ruvo, giovane di spiriti ardenti, di pensieri vasti e
smisurati, e strumento molto atto a turbare il regno. Questi
incominciarono a tener pratiche segrete coi loro compagni di Napoli per
modo che il generale Francese era per l'appunto informato di quanto alla
giornata vi avvenisse. Non riposavano essi mai, godendone Championnet,
repubblicano sincero, ora magnificando la potenza dei Francesi, e
l'impotenza del resistere, ora preponendo la repubblica al regno, ora
con vivi colori dipingendo la crudeltà di Carolina, la superbia di
Acton, l'imbecillità, come la chiamavano, del re. Mali semi sorgevano;
si aspettava la occasione. Pignatelli o non sapeva, o non poteva, o non
voleva rimediare: un accidente grave e funesto era imminente. Una
cagione, che dipendeva dal trattato della tregua, fe' trascorrere le
acque mosse, ma in verso contrario: i vesuviani spiriti eran prossimi a
prorompere. Un Arcambal, commissario Francese, era andato a Napoli per
levarvi il denaro pattuito, e già i carri si apprestavano. Ciò venne a
luce; il volgo se ne accorse. Spargevansi voci, che il popolo era
tradito, che si voleva dar Napoli ai Francesi, le condizioni
dell'accordo tenute a bella posta segrete, diventavano palesi: si
accusava Mack, si accusava Pignatelli di tradimento: il mal umore
nasceva in ogni parte. S'incominciò a mormorare, poi a gridare, poi a
minacciare, si trascorse finalmente agli sdegni, e sorse in tutta la
città fra i lazzaroni un tumulto, ed un rumore incredibile. Uscivano
furibondi dai nascondigli loro, correvano per le contrade e per le
piazze, s'armavano a vicenda, l'un l'altro stimulavano, tutti gridavano:
_muojano i traditori; viva San Gennaro, viva la santa fede, viva il re_.
Avidi di far sangue già facevano pruova di manomettere Arcambal, e lo
avrebbero anche fatto, se per opera di alcuni Napolitani affetti ai
Francesi non avesse trovato modo di porsi in salvo. Fece Pignatelli
qualche provvisione per frenare quel cieco impeto per mezzo dei soldati,
e della guardia urbana. Ma altra medicina era richiesta a tener i
lazzaroni, ed il rimedio fu peggior del male, perchè il volgo vieppiù
inferocito a quel ritegno, trascorse in maggior furore, chiamando a
morte e Pignatelli, e Mack, e i soldati, e tutti che governavano.
Nissuno pensi, che un'avviluppata simile a questa sia stata mai in
alcuna città mossa a furore nelle faccende più gravi dello stato, e
nelle più ardenti ire civili. I lazzaroni occupavano i castelli Nuovo,
Sant'Elmo, e del Carmine: indi correvano all'armerìa, dove, prese e
distribuite fra di loro le armi, s'indirizzavano a opere maggiori.
Pignatelli e Mack pensarono, che quello non fosse più tempo da starsene
a Napoli, e fuggirono il primo in Sicilia, il secondo all'alloggiamento
di Championnet. La guardia urbana fu disarmata. Dell'esercito, che da
Capua consegnata ai Francesi se ne veniva alla volta di Napoli, parte
sbandatosi, cercò ricovero in mezzo ai Francesi, parte sotto il governo
del duca di Salamandra, si unì alla plebe commossa, gridando: _viva la
patria, viva Napoli, viva il re_. Fatti più arditi dal numero e
dall'impeto, assaltarono rabbiosamente la guardia Francese al ponte di
Rotto, e parte la ruppero, parte l'uccisero. Protestò Championnet per
questo fatto, che i Napolitani avessero rotto la tregua, ed aperto
l'adito all'ostilità, come se il tendere insidie, com'ei faceva, col
tramare per mezzo dei novatori di far ribellare lo stato, e volgerlo a
repubblica, non fosse peggior rompimento della tregua, che il violarla
apertamente con le armi. Fuggiti Pignatelli e Mack, una licenza senza
freno dominava Napoli sconvolta. In ogni parte erano assalti,
depredazioni, incendi, e morti. Fulminavano i cannoni dai castelli,
fulminavano ai capi delle strade. Fra le grida dei moribondi, fra le
minacce degli uccisori si udivano, cosa che ad ognuno recava maggior
terrore, _viva San Gennaro, viva la santa fede_. Durò gran pezza il
tumulto spaventevole.

Stanco finalmente di far bottino e sangue, l'impazzato volgo s'avvedeva,
che bisognava pensar ad altro, perchè il disordine ammazzava se, e
l'ordine gli altri: s'avvisarono dunque di creare un capo, che gli
ordinasse e difendesse. Elessero il principe Moliterni, figliuolo del
principe di Marsiconuovo, giovane ardente, e che aveva dato segni di
valore nelle fazioni di Capua contro i Francesi. Poichè fu eletto, gli
facevano intorno le più pazze grida del mondo, ed ei se la godeva,
perchè era ambizioso, ed aveva altre mire. Prima cosa, diede opera a
piantar certe forche smisurate in parecchj luoghi con minaccia, che
impiccherebbe chiunque si muovesse senza suo ordine. Poi creava
ufficiali municipali, e capi del popolo, ed attendeva con manifesti e
con bel comparire in pubblico a calmare quegli spiriti infieriti, e a
dar qualche sesto alle cose. Ed ecco spargersi subitamente voce,
marciare i Francesi contro Napoli; già essere giunti ad Aversa. Infatti
Championnet, saputo il tumulto, ed i preparamenti fatti a' suoi disegni
de' suoi partigiani, ed un altro accidente di tutti questi più efficace,
che si racconterà poco appresso, non volendo trasandare la occasione, si
avviava velocemente verso la commossa città. Fu Moliterni a parlamento
con lui nei campi d'Aversa. Riportonne, che il generale di Francia non
voleva udire proposta alcuna d'accordo, se prima non se gli dessero in
mano i castelli, e non si togliessero le armi a chi non fosse soldato.
Qui non è bisogno aggiunger parola, perchè per poco stette, che non
facessero Moliterni a pezzi, e l'avrebbero anche fatto, se non si fosse
schivato, gridandolo a furore assassino e traditore. Nè volendo più
udire capo di sorta, meno ancora Moliterni, tornarono in sul
saccheggiare, ed in sull'uccidere più fieramente che prima. Uccisero il
duca della Torre, uccisero suo fratello, Clemente Filomarino, ambi
rispettabili per ingegno e per virtù, maltrattarono con infami
improperii Zurlo, ministro che era stato delle finanze. Nè più
guardavano ai forestieri che ai nazionali: trucidarono un ufficiale di
marina Inglese, trucidarono un fuoruscito Tolonese: facevansi della
barbarie gioja. Un forestiero venuto loro in sospetto, alla porta di una
bottega mani e piedi inchiodarono, e sì a colpi di scuri e di bajonette
il martirizzarono. Lacombe San Michele, ambasciadore di Francia, essendo
chiamato a morte dal popolo furioso, fu nascosto, e salvato da alcuni
amatori del nome reale, che più risguardarono all'umanità che alle
opinioni. I popoli sommossi penetrano bene la natura degli uomini, ai
quali hanno dato il governo di se stessi, perciocchè il sospetto aguzza
l'intelletto, e raddoppia l'attenzione. Certo è, che Moliterni non
secondava più le intenzioni del popolo, tendendo i suoi andamenti ad
affidare Napoli alla presenza ed al patrocinio dei Francesi,
verisimilmente perchè credeva, che quello fosse il solo modo di salute
che restasse. Per arrivare a questo suo fine, poichè nell'abboccamento
di Aversa Championnet gli aveva affermato, che non entrerebbe, se prima
non gli fosse assicurata la possessione del castel Sant'Elmo, aveva
introdotto in questa fortezza molti de' suoi aderenti, e molti ancora
che parteggiavano per la repubblica; ed inoltre armandone quanti più gli
venne fatto di armare, gli aveva distribuiti nei luoghi più opportuni.
Trovo consegnato nei ricordi delle storie, che, essendosi di ciò prima
indettato con Championnet, abbia propagato ad arte la opinione fra
l'acceso volgo, che era necessario andare ad assaltar i Francesi che
venivano contro Napoli, con dire, che il picciol numero loro sarebbe
facilmente oppresso dalla sopravvanzante moltitudine del popolo.
Avvisavano Championnet e Moliterni, che il vincere i lazzaroni in Napoli
tanto numerosi, coraggiosi, ed arrabbiati sarebbe stato piuttosto
impossibile che difficile; perchè ogni casa sarebbe diventata per loro
una fortezza, ed il sapere le strade era per loro di grandissima
importanza, e le città, e le abitazioni proprie sono più patria, e con
maggiore animo si difendono, che le campagne e le abitazioni aliene. Il
combattere poi in paese piano ed aperto faceva ai Francesi, quantunque
fossero in picciol numero, le condizioni migliori, perchè avevano
qualche nervo di cavallerìa, artiglierìe meglio ordinate, più perizia di
battaglie. Come era ordito il disegno, così riuscì l'effetto. Usciva il
popolo più impetuoso, che esperto di battaglie, a combattere contro i
Francesi, che per la speranza di Sant'Elmo, e di trovare in Napoli una
parte forte in favor loro, ordinati si avvicinavano. S'affrontarono le
due parti tra Aversa e Capua; ne seguitava una mischia molto tremenda.
Prevalevano i Francesi per le armi e per l'ordine, prevalevano i
Napolitani pel numero e pel furore. Durò per ben tre giorni con variati
eventi la battaglia. Le artiglierìe di Francia fulminando in quelle
spesse squadre, vi menavano uno scempio orribile, ed atterravano le file
intere. Rimettevansi i lazzaroni, e più aspramente di prima menavano le
mani, cercando di avvicinarsi, e di venire alle strette col nemico, per
fare con lui una battaglia manesca. Le artiglierìe gli guastavano da
lontano, le bajonette da vicino; ma le morti non gl'intimorivano, anzi
piuttosto gl'infierivano. Nei due primi giorni ruppero parecchie volte i
repubblicani; ma questi, come destri, e sperimentati soldati, tosto si
rannodavano. Nè la notte arrecava riposo; perchè se al chiaro più si
udivano le grida dei combattenti, al bujo più si udivano quelle degli
straziati; e pure neanche di notte si perdonava alle ferite ed alle
morti. Accresceva il terrore, che in tutti i villaggi circonvicini un
suonare di campana e martello spesseggiava senza intermissione, ed i
contadini accorrevano in folla variamente armati in ajuto dei cittadini
combattenti. Non era guerra in un sol luogo, ma guerra dappertutto e
dappertutto si versava sangue o per uccisioni agglomerate fra corpi
grossi, o per uccisioni spicciolate fra masse vaghe ed erranti, e fra
guerrieri isolati. Continuavano a Napoli le carnificine; vi si
aggiungeva furore a furore. Fumavano al tempo stesso le incenerite terre
dell'Abruzzo, del Sannio, e della Campania, che la rabbia di guerra, e
la soldatesca rabbia avevano agli ultimi e più miserandi casi ridotte.
Nuovi vespri siciliani, e nuove vendette di vespri siciliani si
agitavano. Un Proni assassino guidava le genti arrabbiate, i curati coi
crocifissi le animavano; solito costume dei civili furori, e delle
popolari guerre. Fumava Castelforte arso da Rey: mescolavavisi alle
fiamme il Napolitano sangue sparso dal capitano Francese, perchè tal era
stata la resistenza, e tale la ostinazione dei difensori, che gli
abbisognò prender d'assalto non solamente le mura, ma le case ad una ad
una, dalle quali piovevano palle, sassi, travi, acqua, ed olio bollenti.
Grondava sangue l'egregia Isernia per opera di Monnier irritato pel
valore più che umano, col quale i terrazzani, ajutati dalla gente venuta
dal contado, l'avevano difesa; d'assalto presa, fu sottoposta a quanto
di più crudele, e di più empio sogliono pruovare le infelici città prese
d'assalto; ma qui le abbominevoli cose furono anche maggiori, perchè era
una guerra tra gente stimata nemica di Dio, e tra gente stimata
assassina: nascevano opere da una parte e dall'altra più che di barbari.
Le Caudine Forche superate con singolar valore ed arte da Broussier,
tiepide ancor esse di sangue paesano ed estero, attestavano le battaglie
valorosamente combattute da ambe le parti, ma più felicemente, che
nell'antichità, dagli esteri, più infelicemente dai paesani. In questa
guisa travagliavano al tempo medesimo gli Abruzzi, il Sannio, la
Campania, e la popolosa Napoli. Città incenerite, turbe uccise,
superstiti addolorati, un calpestìo di guerra tremendo tra Capua e
Napoli, e dove mancavano le forze, suppliva il furore. Non mai i
Francesi si trovarono ridotti a sì duro passo, nè mai con tanta valenzìa
sostennero un urto di guerra. Infine un buon consiglio fece
sopravvanzare i repubblicani. Championnet mandava Lemoine, e Duhesme a
ferire con truppe fresche, strigatesi testè dagl'impacci dei monti, il
fianco destro dei combattenti lazzaroni, i quali, affievoliti dalla
fatica e dalla strage, andarono in volta, sparsi e sanguinosi
riparandosi in Napoli.

Mentre nel raccontato modo si combatteva, Moliterni recatosi in mano,
non solamente il castello di Sant'Elmo per mezzo de' suoi fidati, ma
ancora quello dell'Uovo, vi aveva inalberato il vessillo tricolorito in
segno di pace e di possessione verso Championnet. Spediva anzi a lui
uomini a posta, perchè accordassero il modo di rimetter in poter suo la
città. Tentò anche il castello del Carmine; gli fu sdegnosamente
risposto dal presidio. Ma quando i lazzaroni superstiti alla passata
uccisione videro sventolare su quei due forti le odiate insegne, tosto
tornarono su i furori, e di nuovo prese le armi, si accingevano a voler
impedire ai francesi la possessione. Facevano esortazioni, parte feroci,
parte ridicole, ordinavano processioni di San Gennaro, si armavano, si
rannodavano, s'incitavano: da capo ricominciarono a dire, che non
temevano nè santi, nè diavoli, nè Francesi, e che non volevano
repubblica, e che l'avrebbero veduta. Nè si rimasero alle minacce;
perchè assaltato impetuosamente Capochino e Capodimonte, ne ebbero a
viva forza cacciati i Francesi, che poi tornati più forti rincacciarono
di bel nuovo i lazzaroni. A porta Capuana succedeva una battaglia
asprissima, prima colla peggio dei Francesi, poi colla peggio dei
Napolitani: magnifici edifizj incesi a bella posta per necessità dai
Francesi. Facevano anche forza di entrare verso il palazzo reale per la
protezione dei castelli Sant'Elmo, e dell'Uovo; ma i lazzaroni
essendosene accorti, contrastavano con grandissima gagliardìa il passo.
Pendeva tuttavìa in bilico la fortuna, quando ecco calare dai castelli
Moliterni con le sue genti, ed assaltar alle spalle coloro, che loro
capo l'avevano creato. Seguitava un durissimo combattimento fra i
popolani ed i repubblicani, finchè questi superarono del tutto gli
avversarj, cinti e bersagliati da tutte le bande. Allora i Francesi,
benchè i lazzaroni ancora in quest'ultimo frangente fortificassero le
strade con isteccati, e combattessero dalle case con ogni sorta d'armi,
si fecero forzatamente strada sino al palazzo reale, e l'occuparono.
Poco poscia un'altra squadra di Francesi preceduti da novatori del
paese, s'introdussero per forza nella contrada principale di Toledo, e
se ne fecero signori. Tuttavìa combattevano ancora sparsamente i
lazzaroni con pericolo di sacco e d'incendio: il castel del Carmine
appresentava un duro intoppo a superarsi. Per risparmiare il sangue, e
terminar totalmente quelle moleste battaglie con altro che con armi,
uomini astuti, per suggerimento dei novatori, insinuarono ai lazzaroni,
che saria bene mandar a sacco il palazzo del re. A tale suono quegli
uomini privi di tanti compagni uccisi, e straziati essi medesimi da
tante ferite ricevute in difesa del re (io narro cose strane ma vere) si
calarono, e rinunziando alle armi, misero in preda le reali spoglie.
Alcuni dei Francesi fra i più perduti, che alla guardia del palazzo se
ne stavano, si mescolarono coi rapitori Napolitani nella medesima
infamia. Restava, che il castello del Carmine cedesse. Si venne
all'assalto, perchè il presidio non volle mai udire parole d'accordo.
Ostinatamente vi si difesero; pure infine il forte cesse in poter dei
repubblicani: la sanguinosa Napoli tutta era in potestà loro. Ma rimarrà
eterna memoria dello sforzo fatto da un popolo forte, il quale, ancorchè
fosse privo di capi, per poco non metteva a distruzione un esercito
famoso per tante vittorie, e l'avrebbe anche fatto, se alla forza non si
fossero congiunte le insidie.

Il generale della repubblica fatto sicuro dell'acquisto di Napoli per
l'occupazione dei castelli, mandava al pubblico, ch'egli frenava i suoi
soldati, desiderosi di vendicare il sangue dei compagni morti nelle
battaglie combattute contro gente prezzolata; che sapeva, essere i
Napolitani un popolo buono, e che bene nel cuor suo si doleva degli
strazj sofferti da lui: però rientrassero in se stessi, esortava,
deponessero le armi nel Castelnuovo, e con questo conserverebbe la
religione, le proprietà, e le persone salve ed intatte: al tempo stesso
arderebbe le case, e darebbe a morte coloro, che contro i Francesi
usassero le armi: se la tranquillità tornasse, dimenticherebbe il
passato, e restituirebbe la felicità a quelle ridenti contrade. Partorì
questo manifesto l'effetto, che Championnet se n'era promesso; Napoli fu
ridotta in tranquillo stato, perchè tutti quietarono, chi per timore dei
Francesi, e chi per timore del volgo. Ma siccome non bastava mettere in
calma la metropoli, ma ancora abbisognava ordinare lo stato, seguendo
Championnet il suo talento repubblicano, creava un governo, a cui
chiamava venticinque persone, la più parte assai risplendenti o per
dottrina, o per virtù, o per natali, o per tutte queste qualità
congiunte insieme. I più amavano la libertà con animo sincero e
benevolo. Alcuni, essendosi mescolati nelle congiure precedenti, erano
stati dannati dal governo regio o all'esilio, o al carcere, o forse più
ancora odiavano l'antico stato che amassero la libertà. Del rimanente
uomini tutti, dico i Napolitani, sinceri d'opinione, continenti da quel
d'altrui, e quanto degni di esser vissuti ai tempi antichi, tanto
inabili a governar la nave dello stato in tempi tanto tempestosi. Furono
quest'essi: Abbamonti, Albanese, Baffi, Bassal Francese, Bisceglia,
Bruno, Cestari, Ciaia, De Gennaro, De Filippis, De Rensis, Doria,
Falcigni, Fasulo, Forges, Laubert, Logoteta, Manthoné, Pagano,
Paribelli, Pignatelli-Vaglio, Porta, Riario, Rotondo. Partironsi,
secondo il solito, in congregazioni, le quali avevano la potestà
esecutiva, mentre tutti insieme collegialmente uniti usavano la
legislativa. Fu diviso il regno, pure secondo il solito costume servile,
in undici spartimenti. Chiamaronsi della Pescara con Aquila capitale,
del Garigliano con San Germano, del Volturno con Capua, del Vesuvio con
Napoli, del Sangro con Lanciano, dell'Ofanto con Foggia, del Sele con
Salerno, dell'Idro con Lecce, del Brendano con Matera, del Grati con
Cosenza, della Sagra con Catanzaro. Fatti gli spartimenti, crearonsi i
distretti, poscia i municipj, ogni cosa a norma delle fogge Francesi:
tutto questo chiamossi repubblica Partenopea.

Sono i Napolitani, siccome Greci, di natura molto acuta, trascorrenti
nelle astrazioni, e misuratori delle cose secondo l'immaginazione, non
secondo la realtà. Se si aggiunge la qualità molto favellatrice, sarà
facile far concetto in quante reti ed andirivieni s'inretino e
s'impaccino, sì che vogliano il bene, e sì che vogliano il male. Il
persuadergli ed il ravviargli non è cosa agevole; perchè più ciò fare
t'ingegni, e più si ravviluppano nelle astrattezze, e nel loicare, e
finiscono con avvilupparvi anche te. Ora pensi il lettore, se
sottilizzassero, e se oltre portassero quei principj politici di
filosofia Francese, i quali starian forse bene fra uomini migliori di
noi, ma in questa età, sono, pur troppo, come bei colori su legni
fradici. Compiacevano a se stessi con immagini lusinghevolissime: la
repubblica di Platone pareva loro non solo possibile, ma ancora non
sufficiente; una maggior perfezione sognavano, e si promettevano. In
queste chimere i migliori, ed i più sapienti avevano più capriccio degli
altri. Cirillo, Conforti, Logoteta, Russo, e più di tutti Mario Pagano,
dei quali e di molti altri compagni loro non si potrà mai tanto ammirare
la virtù, nè piangere la fine, che non meritino molto più, erano nel
sognare queste felicità singolarissimi. Nè le donne si rimanevano: la
virtuosa, dotta, e sventurata Eleonora Fonseca Pimentelli risplendeva
fra le prime, e, siccome donna, spandeva attorno di se raggi più soavi
dell'amorevolezza comune. I più belli, i più cortesi, i più colti
spiriti con esso lei conversavano, e già virtuosi, a maggiore virtù per
le esortazioni ed esempio suo si accendevano. Platone dominava:
dolcissimi affetti da sì copiosi fonti in ogni parte scorrevano e
s'insinuavano. Io mi sento muovere ad una compassione grandissima
pensando, che un sì felice immaginare, un sì pietoso desiderare, un sì
giocondo ammaestrare s'abbattessero in un campo pieno di ire tanto
sfrenate, di strazi tanto crudeli, di latrocinj tanto violenti, di
uccisioni tanto disumanate. Parmi, quanto l'esile creatura umana
immaginar può, che Dio avrebbe dovuto fare i buoni esenti dal contatto
dei malvagi, e lasciar questi straziarsi da se: certo la funesta
mescolanza mi spaventa. Sognava nella sanguinosa Napoli Pagano misero la
felicissima repubblica: i lazzaroni intanto saccheggiavano, e gli
Abruzzesi con le armi, con le mani, e perfino coi denti i Francesi
laceravano, e con pari furore i Francesi gli Abruzzesi straziavano. Nè i
romori tanto detestabili, che d'ogni intorno risuonavano di tradimenti,
di morti e di rapine, potevano svegliare dal dolce sonno quegli uomini
benevoli. Argomentavano sottilmente del bene e del meglio, quando il
male ed il peggio signoreggiavano, e più s'accendevano nelle speranze,
quando e più vi era luogo a disperazione. Non s'avvedevano, che il
predominio era dei ladri e dei tiranni, e che i ladri ed i tiranni,
gridando libertà, di loro e della libertà si ridevano. Ed essi pure con
la mente occupata, come di malattia dolce ed incurabile, non se ne
accorgevano, e traevano dietro alle utopìe. Età strana e feroce, che
produsse i buoni per perdergli, i tristi per fargli trionfare. Queste
cose abbiamo vedute in tutte le parti della desolata Italia, ma nella
gigantesca Napoli più che in tutte. Là più santi corpi si ruppero, là
più grossi rivi di sangue scorsero. La posterità ne avrà pietade e
spavento insieme: gli uomini odierni o non sentono, o ridono, od
applaudono, e pazzo chi vuol seminar fra di loro semi salutiferi. I
frutti soavi son diventati veleni per l'infausta terra. Così il gridare
virtù fia creduto bugia, il gridare vizio fia creduto verità, e la
scorza civile, che ci copre, ben cela schifosi aspetti. Se un benigno
risguardo del cielo non ci salva, il dispotismo fia stimato rimedio,
perchè non si è saputo nè ordinare, nè usare, nè sopportare la libertà,
ed a questo dolce fiore concorsero in troppo gran numero insetti
pestiferi.

Di tale benevolenza, e di tali errori furono segnate le operazioni del
governo nuovo di Napoli. Ma prima di raccontar le cose da lui fatte,
necessario è per noi il descrivere, come Championnet operasse per
solidare l'impresa nel regno. Era egli uomo dabbene, il che è qualche
cosa più che uomo ingegnoso; perciocchè l'ingegno suo era piuttosto
sufficiente che grande; ma come buono si rimetteva facilmente
nell'opinione dei buoni, o di coloro che buoni riputava. Laonde, volendo
far di Napoli altro che quello, che si era fatto di Roma, intendeva non
solo a fondare la nuova repubblica, ma ancora a farle sostegno, non
della forza, ma dell'amore. Chiamato il popolo a parlamento nella chiesa
di San Lorenzo, bandiva solennemente in nome del governo Francese, e
della grande nazione la libertà e l'independenza degli stati Napolitani,
rinunziava ad ogni ragione di conquista, solo si riservava la facoltà di
mettere per una volta tanto una contribuzione militare per dare a' suoi
soldati i soldi corsi di sei mesi. Fu la contribuzione di settantacinque
milioni, compresi dieci per la sola città di Napoli e contado; taglia
assai grave, ma che avrebbero i popoli portato volentieri, se non
fossero al tempo stesso stati costretti a dare il vitto ed il vestito a
quei medesimi soldati, che già pagavano. Sapendo poi, quanto
importassero in quei popoli ardenti le opinioni attinenti a religione,
mandava una guardia d'onore a San Gennaro, e detto a chi l'aveva in
custodia, ch'ei desiderava, che il santo facesse il miracolo, il santo
il faceva, e i lazzaroni applaudivano, sclamando, non esser poi vero,
che i Francesi fossero empj, come la corte aveva fatto spargere; nè mai
si sarebbero risoluti a credere, che la volontà di Dio non fosse, che i
Francesi stanziassero in Napoli, poichè in presenza loro si scioglieva
il sangue del santo. Non ometteva il cardinale Zurlo Capece, arcivescovo
di Napoli, a ciò esortato dal governo, e il faceva anche volentieri, di
confortare con lettere pastorali i popoli ad obbedire alle nuove
potestà, la libertà e l'egualità, come conformi ai precetti del vangelo,
lodando e raccomandando. Queste cose mitigavano le opinioni contrarie, e
vieppiù confermavano la quiete. Championnet mostrava in tutti i suoi
discorsi, ed in tutti gli atti desiderio di alleggerire ai Napolitani il
peso del forestiero dominio, e di fondare nel regno una repubblica
libera e indipendente.

Aboliva il governo i diritti feudatari, ed i fidecommessi, e preparava
per mezzo della congregazione legislativa la constituzione, che avesse a
reggere la repubblica. Fu questa constituzione opera principalmente di
Mario Pagano, ed in mezzo alla imitazione servile degli ordini di
Francia vi si vedevano alcuni ordini nuovi di non poca importanza, e di
utilità evidente. Fuvvi principalmente la potestà censoria commessa ad
un tribunale di cinque, il cui carico fosse di vegliare, acciocchè i
cattivi costumi si correggessero, i buoni si conservassero; fuvvi anche
l'eforato, a cui doveva appartenersi la facoltà di veder, che la
constituzione in tutte le sue parti salva ed intatta si conservasse, che
i magistrati oltre i limiti delle potestà concedute dalla constituzione
non trascorressero, quelli che trascorressero alla debita moderazione
richiamasse, e gli atti oltre i limiti da loro emanati annullasse, che
le riforme della constituzione dimostrate necessarie dall'esperienza al
senato proponesse; di modo che l'atto annullato per decreto degli efori,
quand'anche fosse legge promulgata dal corpo legislativo, nissuno più
obbligasse, ed il corpo legislativo stesso obbedisse; gli efori solo
quindici giorni all'anno sedessero, ed il seder di più fosse caso di
stato; niun altro maestrato esercitar potessero; stessero in grado solo
un anno; fossero eletti dal popolo in ogni spartimento della repubblica,
ed uno per ispartimento, e non più si eleggesse. Potessero essere eletti
all'arcontato, che era la potestà suprema per l'esecuzione delle leggi,
se non dopo cinque anni, dappoichè erano usciti dall'eforato; al corpo
legislativo, se non dopo tre: usciti, il titolo di eforo mai non
portassero. Sono questi ordini dell'eforato degni di molta lode, ed atti
ad impedire nelle repubbliche, ed anche nei governi regj, che hanno
qualche parte di repubblica, molte gare e sovvertimenti civili.
Certamente, ove fossero confermati dall'autorità del tempo, potrebbero
arrecar grande giovamento agli stati liberi. Degni anche di
commendazione furono gli ordini proposti per le scuole pubbliche, i
quali, mutati i soggetti d'insegnamento, potrebbero utilmente accettarsi
anche nelle monarchie. Queste cose trovava Mario Pagano nel suo ingegno;
il resto, il copiava dalla constituzione Francese, dando in tal modo a
conoscere e la capacità della sua mente, e la servilità dei tempi. Nè
debbe essere passato sotto silenzio il ragionamento, che si leggeva
preposto al modello della constituzione; opera in cui tutto l'acume dei
Greci ingegni si discopriva, atti sempre a pruovare principj astratti
con astrattezze maggiori.

Le astrattezze lusingavano gli uomini, le realtà gli sdegnavano; colpa,
parte di Championnet, parte del governo, parte dei tempi. Era
Championnet come abbiamo narrato, di natura buona, ma non aveva nervo
tale, che potesse frenare i suoi, già avvezzi alla licenza negli stati
Romani e Cisalpini: onde gl'insulti alle persone, anche ai magistrati,
massime municipali, e le tolte violente erano frequenti. I popoli si
sdegnavano. A questo si aggiungevano le intemperanze dei democrati più
ardenti.

I baroni, come aristocrati, siccome gli chiamavano, erano scherniti con
dileggi aminti, o provocati con ingiurie, il che gl'inimicava, e siccome
quelli che avevano una grande dipendenza sì per le loro ricchezze, e sì
per l'effetto degli antichi ordini feudatari, procuravano con arti e con
istigazioni nemici potenti e numerosi alla nuova repubblica. Nè solo con
inconvenienti dicerie si provocarono i baroni, ma nelle tasse sforzate,
che per soddisfare ai conquistatori il governo metteva, erano con brutti
arbitrj aggravati, come se la opinione, e non le sostanze si dovessero
tassare. Nè altra libertà di stampa vi era, se non quella d'inveire
contro gli aristocrati. Aveva il governo mandato nelle provincie per far
capaci le popolazioni dei vantaggi del nuovo stato, gli amatori più
vivi. Questi per leggerezza, e per fissazione conforme alla stagione,
trascorrevano pur troppo in ischerni ed in minacce contro gli
aristocrati, e contro i preti. Spesso ancora, stimando che nei casi
straordinarj le facoltà straordinarie si dovessero usare, commettevano
atti arbitrarj, ora privando altrui degl'impieghi, ora della libertà,
cose tutte da far rovinare facilmente ogni più forte stato, non che uno
tanto tenero sui principj come era il Napolitano. Seguitava a tutte
queste un'altra peste, ed era quella dei ritrovi politici, in cui
giovani Infiammatissimi, ed invasati delle nuove opinioni, si adunavano
a ragionare pubblicamente di cose appartenenti allo stato. Nè i mali
prodotti in Francia da simili ritrovi gli rendevano savi, perchè con la
medesima veemenza parlavano.

Bene ogni speranza di salute è spenta, ed il fondare uno stato buono
impossibile, quando i cittadini son giunti a tale che l'amore della
patria collocano nelle esagerazioni; perciocchè la natura delle cose è
inflessibile e resiste, e se si può vincere, solo si può col
vezzeggiarla, non con l'assaltarla. Ne seguitava, che, per le immoderate
cose che si dicevano in quei ritrovi, i popoli si alienavano. Peggio
poi, che non era cosa che gli energumeni, violenti in tutti i paesi,
violentissimi in Napoli, non dicessero, per stravagante ed eccessiva che
si fosse, contro il governo proprio, e contro coloro che il componevano.
Il che toglieva agli uomini dello stato con la riputazione anche la
potenza. Eppure era vero, che eglino erano per dottrina, per virtù, e
per amore di patria dei più ragguardevoli del regno. Adunque queste
moleste e brutte improntitudini dimostravano, il che non solamente si
vide in Napoli, ma ancora in tutta Italia, che non l'amore della
libertà, ma l'amore della potenza muoveva coloro che le facevano. Fatto
il moto contro il governo antico per ambizione, volevano anche fare il
moto contro il nuovo per l'ambizione medesima, e dove questa ambizione
cupidissima fosse per arrestarsi, non si può affermare, se non forse là
dove un solo di questi uomini sfrenati, spenti tutti gli altri,
acquistasse il dominio. Quando prevale il costume che gli uomini più
eccellenti sono stimati perfidi, vili, corrotti e tirannici, solo perchè
occupano le cariche dello stato e tengono i magistrati, ogni libertà
diviene impossibile, e lo stato è preda degli ambiziosi. Questa è stata
la principale infezione della moderna Europa, e che fu ed è cagione che
la libertà non vi si possa fondare, e non so, se i posteri più rideranno
di lei per le sue pazzìe, o più la compatiranno per le sue disgrazie.

Tal era la condizione del governo Napolitano che odiato dagli
aristocrati, biasimato dai democrati, oppresso dai Francesi, non aveva
modo nè di riputazione nè di forza per operare, non che il bene della
repubblica, alcun bene che fosse. Restava ai reggitori di Napoli un solo
conforto, e quest'era la presenza di Championnet, sempre pronto, per
quanto fosse in lui, a frenare la licenza de' suoi, ed a secondare gli
sforzi di coloro, che più avevano in animo l'ordinare un buono stato,
che il signoreggiarlo. Accadde, che il direttorio di Francia, il quale
sapeva, che i guerrieri erano soliti a fare a modo loro, non a modo suo,
aveva mandato a Napoli, per soprantendere ai frutti della conquista, una
commissione civile, di cui era capo quel Faipoult, già mescolato nelle
rivoluzioni Genovesi. Come prima ei giungeva a Napoli, stimando, che,
quanto ai diritti di conquista ed alle esazioni, Championnet fosse stato
troppo indulgente, pubblicava un editto, con cui dannando quanto il
generale avea fatto, come se oltre i limiti della sua autorità fosse
trascorso, affermava, che niun altro magistrato che la commissione
civile aveva potestà di por le tasse, e che chi le pagasse in tutt'altra
cassa, che in quella della commissione, male pagherebbe. Ad atto tanto
ardito contro un capitano vittorioso non si sarebbe mosso Faipoult, se
non avesse saputo, che già il direttorio cominciava a portar mala
volontà a Championnet. Poscia più oltre procedendo ordinava, che in
proprietà di Francia erano caduti per diritto di conquista tutti i beni
appartenenti alla famiglia reale, spiegando, che in esso diritto
cadevano non solamente quanto il re possedeva, come palazzi, ville,
cacce e simili, ma ancora i beni Farnesiani, che erano di proprietà
privata di Ferdinando, quei dell'ordine di Malta, i Costantiniani, i
Gesuitici, quei destinati alle pubbliche scuole, i beni stessi dei
banchi, che altro non erano che un deposito del denaro dei particolari,
e tutte le casse pubbliche, e fino anche i decorsi delle contribuzioni.
Così da Napoli si richiedeva un gran dispendio per l'esercito, e al
tempo stesso gli si toglieva ogni fonte di rendita, per cui potesse
supplire. Sdegnossi gravemente Championnet all'ardimento del
commissario, e lo cacciava soldatescamente da Napoli. Era discordia tra
i Francesi, discordia fra i Napolitani: tutti venivano in dispregio: il
terrore delle armi solo sosteneva lo stato. Preparavasi in questo mentre
un accidente molto grave contro i Napolitani. Era Championnet venuto in
disgrazia del direttorio, perchè non contento allo aver rincacciato
dallo stato Romano i Napolitani, avesse subitamente, non aspettati nuovi
comandamenti, invaso il regno; le cose non essendo ancora rotte con
l'Austria, e tenendosi ancora per gli Alemanni la fortezza di Ebrestein,
forte propugnacolo di Alemagna, desiderava il direttorio di
temporeggiare. A questa cagione dei tempi presenti se ne aggiungeva
un'altra molto potente dei tempi futuri, ed era che Championnet si
apparecchiava a fare una spedizione in Sicilia per torre al re
quell'ultima parte de' suoi dominj; della qual cosa sperava poter venire
facilmente a capo, sì per la poca forza che Ferdinando aveva in Sicilia,
sì pel terrore impresso dalle sue armi, massime in su quel primo
giungere, e sì finalmente per la efficacia delle opinioni, che credeva,
che anche oltre il Faro si fossero introdotte. Le dimostrazioni di
Championnet contro di quell'isola non erano segrete, e già aveva mandato
soldati in Calabria sotto colore di combattere certe bande di regj, che
scorrazzavano il paese. Questo intento toccava certi tasti molto
reconditi. Il ministro Taleyrand voleva, che si facesse ai Borboni il
minor male che si potesse. Fors'anche intrinsecamente nodriva il
desiderio di vedergli ristorati in Francia. Alcuni suoi parenti,
ricoverati in Sicilia, lo tenevano, siccome corse fama, con avvisi
segreti bene edificato verso la famiglia reale di Napoli, ed
instantemente gli raccomandavano il re Ferdinando. Per la qual cosa
egli, che molto acconciamente sapeva far queste cose, accennando col
direttorio in un luogo col pretendere il motivo, che bisognasse frenare
quello spirito ambizioso di Championnet, e battendo veramente in un
altro, aveva operato che il direttorio rivocasse il generale. A questa
medesima risoluzione cooperarono i desiderj di Macdonald, che dopo
l'invasione del regno, in cui aveva combattuto tanto egregiamente, ed
acquistata principalmente Capua, se ne viveva in poca concordia col
generalissimo; e siccome quegli, che uomo valoroso era, ambiva molto, e
forse troppo di mostrarlo. Lasciate le sue squadre vincitrici, partiva
Championnet libero da Napoli; ma, arrestato fra Napoli e Roma, fu
condotto, prima nella cittadella di Torino, poi in Francia: il volevano
processare sì per le anzidette cagioni, e sì per aver cacciato Faipoult.
Prese Macdonald il governo supremo dei Francesi; tornò Faipoult in
Napoli ad estenuare i miseri Partenopei.

Mentre si travagliava con poco frutto nella capitale per la repubblica,
moti di grandissima importanza accadevano nelle provincie. Non amavano i
baroni il nuovo stato, manco ancora i Francesi, e siccome tutti avevano
bande di bravi, che da loro dipendevano, uomini audacissimi, ed alcuni
facinorosi, le spingevano a tentare rivoluzioni contro coloro che
dominavano. Gli ecclesiastici, che non ignoravano, che sebbene fossero
vezzeggiati in quei primi principj del governo, erano da lui veduti
malvolentieri, con le maggiori persuasioni che potessero, promuovevano
le inclinazioni contrarie. Molti soldati vecchi del re, non essendosi
voluti accomodare al dominio dei nuovi signori, si erano ritirati nei
luoghi più lontani ed inaccessi: quivi attendevano a fomentare discordie
e sollevazioni. A questi si accostavano molti altri uffiziali e soldati
dell'esercito regio, i quali dopo di essersi dimostrati pronti a servire
i repubblicani, da loro non curati, o per necessità per la penuria
dell'erario, o perchè non se ne fidassero, si erano sdegnosamente
partiti, e condottisi nelle province, quivi con le parole incendevano, e
con la presenza animavano le popolazioni ad insorgere. Tutti questi
erano anche confortati da qualche corpo di gente armata, che dopo
l'occupazione di Napoli, o si erano ritirati interi, od erano mandati
dalla Sicilia appunto coll'intento di sostenere quei moti, che si
manifestavano sulla terraferma in favore della potestà regia. A questi
motivi tanto potenti si aggiungevano i romori che correvano delle armate
Turche e Russe, che dovessero fra breve arrivare nell'Adriatico con
grossi soccorsi di genti da sbarco in favore dei regj. Era vero infatti
che, conclusa la pace tra la Russia e la Turchìa, aveva un'armata Russa
passato i Dardanelli, e congiuntasi con quella del gran signore si era
impadronita di tutte le isole Veneziane dell'Arcipelago o dell'Ionio,
aveva posto assedio alla principale di Corfù, e principiava a mostrarsi
sulle spiagge del regno. Questi ajuti parte veri, parte ancora esagerati
dalla fama, mirabilmente infiammavano i popoli a proseguire i disegni,
che già avevano concetti. Tanto era l'odio che si portava al nuovo
stato, che popoli cattolici, condotti da vescovi e da preti,
volonterosamente si univano a genti scismatiche e maomettane per
ispegnerlo.

Dimostravano quanto fossero deboli nelle province i fondamenti del
governo nuovo i successi avuti nelle terre d'Otranto e di Bari da alcuni
fuorusciti Corsi, che sulle prime avevano maggior desiderio di fuggire,
che di combattere; conciossiachè trovavansi eglino in Taranto ad
aspettare un vento propizio per Corfù o per Trieste, quando vi fu
bandita la repubblica e per timore se ne fuggirono per la strada di
Monteasi alla volta di Brindisi. A Monteasi, detto ad una donna che gli
alloggiava, per procurarsi miglior servizio, essere con loro il principe
ereditario, spargevasene la voce, un Girunda contadino, uomo di seguito
nella terra, gli secondava, la provincia si levava a romore, tutti
gridavano; _viva il re_, _muoja la repubblica_. Arrivavano questi Corsi,
piuttosto portati dalle spalle dei popoli, che da se, a Brindisi, dove
il supposto principe dava ordini; i popoli gli obbedivano, come se
principe fosse. S'imbarcava per la Sicilia, promettendo di andare dal re
suo padre, perchè mandasse genti soccorritrici alle fedeli popolazioni.
Lasciava, come esecutori de' suoi comandamenti, due suoi generali, come
diceva, i quali altri non erano che due oscuri Corsi per nome
Boccheciampe, e de Cesare. Si fermava il primo nella terra di Otranto,
sottomessa la città principale di Lecce; se ne giva il secondo a far
tumultuare la terra di Bari, soggiogate in sul correre Martina ed
Acquaviva, terre, che si erano scoperte favorevoli alla repubblica.
Insomma il moto fu d'importanza: accorrevano buoni, e cattivi, nobili,
plebei, laici, ecclesiastici, e da un accidente fortuito nasceva un gran
fondamento a far risorgere in quelle parti l'autorità del re.

Quasi al tempo stesso sbarcava con poche genti a Reggio di Calabria il
cardinale Ruffo, al quale il re aveva dato facoltà amplissime,
chiamandolo suo vicario. Il secondavano il preside della provincia
Winspear, e l'uditor Fiore. Scrivono alcuni, che il cardinale desse
anche a voce, che fosse fatto papa. Ciò dissero di lui, perchè lo
credevano capace di dirlo. Questo debole principio in poco spazio di
tempo cresceva a dismisura, e produceva un moto, che fu cagione di
accidenti di grandissimo momento. Primieramente nella ulteriore
Calabria, per le aderenze che la sua famiglia vi aveva, trovava il
cardinale molto seguito: poi qualche nervo di truppa reale gli si
aggiungeva, e finalmente chi voleva il re, o le vendette, o il sacco, a
lui cupidamente si accostava. Guadagnò prima le campagne, poscia le
terre aperte, finalmente le murate, e tanto crebbe la sua potenza, che
presi Mileto, Monteleone e Catanzaro, riduceva in poter suo tutta la
Calabria ulteriore. Il cardinale Zurlo Capece, arcivescovo di Napoli, lo
scomunicava, ed egli scomunicava l'arcivescovo. Nè contenendosi nelle
parole, anzi seguitando il corso favorevole della fortuna, assaltava
Cosenza, capitale della Calabria citeriore, e quantunque ella fosse una
forte sede di repubblicani, dopo una battaglia assai feroce, se ne
impadroniva. Prese, non senza una ostinata difesa, Rossano, prese Paola,
bellissima città di Calabria, la prese, e l'arse per l'animoso contrasto
fattovi dai repubblicani; quest'era la pessima delle guerre civili.
Ruffo prevaleva; il terrore l'accompagnava, e gli dava in mano tutte le
Calabrie insino a Matera. Quivi si congiunse con de Cesare, sommovitore
della provincia di Bari.

Tumultuando le Calabrie, non si mostravano le province, anche le più
vicine a Napoli, più quiete: gente sfrenata guidata da capi ancor più
sfrenati commettevano, sotto specie di voler rinstaurare il governo
regio, e difendere la religione, atti della più eccessiva barbarie. Uno
Sciarpa antico soldato, uomo tanto audace, quanto feroce, aveva posto a
romore le rive del Sele, tempestando fin sotto alle mura di Salerno, non
che gl'importasse del re, ma, siccome quegli che si gettava volentieri
ai partiti estremi, disprezzato dai repubblicani, ai quali si era
offerto, si vendicava della repubblica sotto nome di affezione al
governo regio. Fecero i Lucani quanto per loro si era potuto, per
impedire la congiunzione di Sciarpa con Ruffo, ma si sforzarono indarno,
perchè niun soccorso arrivava loro da Napoli; così le sommosse si
dilatavano. Dalla parte della Campania era sorto in Sora un moto
pericolosissimo, suscitato specialmente da un Mammone Gaetano, prima
mulinaro, poi capo dei sollevati di Sora. Commise costui opere
indegnissime. Uccise con palle soldatesche più di cento prigioni fatti
in guerra, saccheggiò, ed incese più terre, che tutti gli altri capi
delle sollevazioni insieme; aveva carceri orribili, inventava tormenti
nuovi, e nuove fogge di morti: per avvezzarsi al sangue, come se bisogno
ne avesse, beveva salassato il sangue proprio, si pasceva in cospetto di
teschi sanguinosi, beveva in un cranio: si dilettava di lamenti d'uomini
tormentati, purchè repubblicani fossero ed anche qualche volta, ancorchè
repubblicani non fossero, e cercava pretesti per isfogare l'incredibile
sua barbarie: questi erano gli stromenti, che ajutavano Ruffo a riporre
in seggio il re. Dall'altra parte dell'Apennino incrudeliva Proni con le
sue Abruzzesi bande, risorto a nuovo furore, perchè Duhesme e Lemoine si
erano condotti sotto le mura di Capua e di Napoli. Ma la più pericolosa
e più importante sommossa, dopo quella del cardinale, ardeva nella
Puglia, sì perchè era molto grossa per se, sì perchè a lei si erano
congiunti gli Abruzzesi, sì perchè alle Pugliesi rive avevano adito le
armate Russe, Ottomane ed Inglesi, e sì finalmente perchè la Puglia per
la feracità delle sue terre nodrisce la popolosa Napoli.

A questo modo, non ostante la gloriosa vittoria di Championnet, da
Napoli in fuori, e da alcune rare terre nelle provincie, in cui i
repubblicani si difendevano piuttosto con valore smisurato, che con
isperanza di vincere, tutto il paese si era commosso a favore dal re,
quantunque i modi, che si usavano, non fossero degni nè del re, nè di
alcun altro governo che sia al mondo. Pressavano massimamente le cose
della Puglia per motivo delle vettovaglie. Inoltre diminuivano i
Francesi per tanto ardimento dei popoli, continuamente di riputazione,
ed ogni giorno più si rendeva necessario, che con qualche nuovo e
segnalato fatto mostrassero, che non era cessato in loro per le delizie
di Napoli il valore, e che da quella opinione si riscuotessero, in cui
erano venuti, che se san bene resistere e vincere gli eserciti giusti ed
ordinati, non sanno parimente resistere e vincere, quando vengono alle
mani con popoli sollevati. Per la qual cosa erasi deliberato Championnet
(queste cose accadevano prima della sua partenza), a fare due
spedizioni, una contro la Puglia, massime contro San Severo e Trani,
dove erano le adunate più forti dei sollevati, l'altra contro la
Calabria, quella principalmente per vincere, questa per contenere.
Commetteva la prima alla fede ed al pruovato valore di Duhesme, che era
suo aderente molto affezionato, la seconda al generale Olivier, dedito a
Macdonald, emolo di Championnet. Accompagnava Duhesme, da parte del
governo Napolitano con una legione Napolitana, ma con le compagnie ancor
non piene, il conte Ettore di Ruvo, che già sopra abbiam nominato,
giovane d'incredibile ardire, d'animo feroce, e capace di tentare
qualunque più difficile e pericolosa impresa. Già fin quando era ancora
in Napoli lo stato regio, si era il conte Ettore mostrato amante di
novità, e mescolato in varie congiure, ancorchè fosse maggiordomo del
re, e suo padre primo maggiordomo di corte. Era nemicissimo di Medici,
aveva fatto stampare in Napoli la constituzione di Robespierre. Scoperte
le sue trame, le quali anche poco ascondeva, per la sua natura animosa e
temeraria, fu carcerato in castel Sant'Elmo per opera di Medici; ma una
fanciulla, figliuola di un ufficiale del presidio, innamoratasi di lui,
il calava con corde per le mura del castello, poi pel monte molto
dirupato. Ricoverossi in casa di alcuni suoi parenti in Portici; poi per
sentieri rimoti ed ermi arrivava a salvamento in Milano. Quivi, siccome
quegli che molto entrante era ed animoso, piacque ai Francesi, e venne
in grazia con Joubert, che conosciuta l'indole del giovane, giudicò, che
fosse stromento potente a turbare, quando che fosse, le cose di Napoli.
Infatti quando Championnet si mosse alla spedizione, Joubert mandò con
lui il conte Ettore, e per mezzo suo fu facilitata la conquista del
regno, massimamente quella della capitale. Ora il governo Napolitano,
conoscendo la natura indomabile e irrequieta di quest'uomo, che sempre
pasceva l'animo di pensieri smisurati, e si mostrava più inclinato a
comandare che ad obbedire, il mandava con Duhesme in Puglia, dove erano
le sue terre, sotto colore che trovandosi in paese proprio, e pieno di
parenti e d'amici, vi facesse gente. Fecevi gente in verità, e per
pagarla, poichè ai mezzi non guardava, ma solo al fine, e neanco se
questo fosse giusto o no, che ciò poco gl'importava, pose taglie, e fece
depredazioni incredibili, non considerando nè come, nè contro chi, o
repubblicani, o regii che si fossero: soldati e denaro per pagargli,
questo solo voleva. Il governo aveva qualche sospetto di lui: eppure era
egli il solo uomo capace di puntellare quello stato cadente: l'avrebbe
anche fatto, ma forse per se, non per la repubblica. Pure da cosa nasce
cosa, e primo pensiero dei repubblicani doveva esser quello di tener
lontano il re.

Accompagnava Olivier per alla volta della Calabria uno Schipani,
piuttosto repubblicano ardente, che buon soldato, e non di natura tale,
che potesse star a fronte dell'audace Sciarpa, e dell'astuto ed animoso
cardinale. Se le guerre con le parole si vincessero, avrebbe questo
condottiere repubblicano potuto vincere; ma altro è parlare in aringa,
altro veder in viso il nemico, non ch'ei non avesse animo, che anzi era
coraggiosissimo, ma non conosceva le guerre. Partivano Duhesme ed il
conte Ettore: marciavano cauti per paura d'agguati e d'assalti
improvvisi in un paese sollevato: marciavano spigliati e divisi per
ispazzare largamente il paese: con loro, e con ciascuna schiera
marciavano le diete, o vogliam dire i consigli militari, sempre pronti a
dannare a morte gli autori delle sollevazioni. Molti presi furono, ed
incontanente uccisi. Così dall'un cauto Duhesme ed il conte Ettore
incrudelivano coi supplizi contro i regj, dall'altro Sciarpa, Mammone e
Ruffo incrudelivano anche coi supplizi contro i repubblicani. Le ire
erano crudeli, le vendette terribili; le ire chiamavano le vendette, le
vendette le ire. Era disegno del generale Francese, prima, di pacificar
il paese tra Napoli e la Puglia, poi di andar a disfare quella testa
grossa di regj a San Severo. Aveva con se preti e vescovi, che
predicavano per la repubblica, gli avversari avevano preti e vescovi,
che predicavano pel re: il fanatismo religioso si mescolava alla rabbia
civile. Marciava Duhesme spartito in tre colonne, una per Avellino,
Ariano e Bovino alla volta di foggia: l'altra per Arienzo, Benevento e
Troia a Lucera: la terza, che era il retroguardo, per la strada di
Arienzo, Benevento, Ariano e Bovino a Foggia. Troia, Lucera e Bovino,
deposte le armi, si davano in potestà dei repubblicani. Foggia, che
abbondava di repubblicani, lietissimamente riceveva i Francesi. Barletta
e Manfredonia, che assaltate dai regj pericolavano, furono preservate.
Ma tumultuavano tutti i popoli all'intorno per le speranze di San
Severo, nè altre terre possedevano i repubblicani che quelle, in cui
avevano le stanze. Perlocchè si deliberava Duhesme ad andare all'assalto
di San Severo, perchè, distrutto quel nido principale, sperava, che gli
altri si sottometterebbero. Erano i regj in San Severo grossi di dodici
mila combattenti fra soldati vecchi, e gente collettizia. Prese le
stanze sopra un monte fecondo di ulivi, dominavano tutta la pianura
sottoposta, che avevano assicurata con cavalleria e cannoni piantati
contro la stretta, che alla pianura medesima apriva l'adito.
Accorgendosi i regj che i repubblicani si distendevano a sinistra per
assaltargli di fianco ed alle spalle, si calarono con grandissimo
ardire, ed attaccarono con loro una sanguinosissima battaglia. Da sì
sfrenati sdegni credevano alcuni dover sorgere il governo regolato del
re, ed il governo libero della repubblica. Durò lunga pezza la battaglia
con grave uccisione da ambe le parti, perchè il valore era uguale nei
due eserciti nemici, e se prevalevano i regj di numero, prevalevano i
repubblicani di perizia. Infine andarono i primi in volta per lo scontro
più efficace delle genti regolari, e già al punto stesso il generale
Forest arrivava loro alle spalle. Allora fuvvi piuttosto carnificina che
uccisione, perchè i regj avviluppati e rotti male si potevano difendere,
ed i repubblicani con una rabbia incredibile intendevano ad ammazzare.
Tre mila sollevati vi perdettero la vita: tutti, o la più parte,
l'avrebbero perduta, se una moltitudine di donne e di fanciulli in abito
squallido e lugubre, miserando spettacolo, non fosse venuta a chiedere
umilmente ed instantemente al vincitore la vita dei padri, dei mariti e
dei figliuoli loro. Piegavasi Duhesme a misericordia, quantunque fosse
molto sdegnato, e comandava che cessassero le ferite e le morti. Senza
questa pietà nuova, intenzione era di ardere San Severo, nel che aveva
anche per confortatore il conte di Ruvo, perchè ed era San Severo sede
principale della sollevazione, ed avevano i San Severini, per la rabbia
delle opinioni, ucciso alcuni preti ed il vescovo stesso, perchè
parteggiavano pei Francesi e per la repubblica; ma il fatto parve a
Duhesme troppo orribile, essendo San Severo terra grossa e fiorita, però
se ne rimase mosso anche dai pianti e dalle preghiere degli abitatori.

La fama della vittoria di San Severo ridusse ad obbedienza le contrade
vicine, il monte Gargano, i monti Liburni, Corvino e Lecce stessa:
aperse anche le strade per Pescara, cosa di molta importanza pei
Francesi. Restava in poter dei regj la città di Trani, con la quale
ancora consentivano Andria e Molfetta. Le nimichevoli inclinazioni erano
tenute vieppiù vive dalla vista delle navi Russe e Turche, che correvano
l'Adriatico. Avrebbe desiderato Duhesme acquistare quelle terre alla
repubblica; ma dappoichè licenziato Championnet, aveva Macdonald assunto
il governo, non solo Duhesme era stato richiamato dalla Puglia, ma
ancora gli fu comandato che ritirasse le genti appresso a Napoli. Le
quali cose saputesi dai regj, inondavano di nuovo la provincia, e
tagliavano le strade della Puglia a Napoli. Solo Foggia continuava a
tenersi, per la forza dei repubblicani che vi erano dentro: pure era in
pericolo di perdersi, se non si soccorreva. Fu ben forza allora, se non
si voleva che Napoli affamasse, il pensare a riconquistar le terre
perdute, ed a rompere quella testa di regj, che si era adunata in Trani.
Era Trani, come anche Andria, munita con fortificazioni vecchie e nuove:
le porte, eccetto una sola, murate, e chiuse con un fosso ed un
parapetto, le contrade rotte, e serrate con fossi e con isteccati, le
case merlate, le porte abbarrate, pieno tutto d'uomini armigeri,
rabbiosi e risoluti al difendersi. S'incominciava l'assalto da Andria;
in tale modo Broussier, al quale era commessa la cura di tutta questa
impresa, l'ordinava. Doveva il conte Ettore, che era intento in questo
fatto per esser Andria sua patria (le cose che fece, e che disse
quest'uomo tremendo, secondo l'impeto delle sue cupidità, e tirato da
fini smisurati, non si potrebbero raccontare così facilmente), assaltare
con la sua legione, e con pochi Francesi la porta Comozza, Ordonneau
quella di Barra, Broussier quella che accenna a Trani: ad estremo
pericolo era per succedere estrema barbarie.

Incominciò la battaglia con furor civile da ambe le parti; gli
assalitori combattevano con egregio valore, ma con non minor animo si
difendevano gli assaliti; nè i primi facevano frutto di momento. Già
venivano alle scale, cimento per essi molto pericoloso, quando il tirar
di un obice atterrava la porta di Trani. Precipitaronvisi i Francesi
condotti da Broussier; a loro si accostavano i Napolitani condotti dal
conte Ettore, ed i soldati stessi di Ordonneau, che avevano fatto
infelice pruova delle loro armi per la ostinata resistenza dei difensori
alla porta di Barra; fattosi da tutti insieme un impeto, entrarono
sforzatamente. Continuarono ciò non ostante a difendersi furiosamente da
tutte le case i regj, scagliando dai tetti e dalle finestre ogni sorte
di armi sopra gli odiati repubblicani. Ogni casa era fortezza, i
difensori più che uomini. Non venne la città intieramente in poter dei
repubblicani, se non dopo che tutte le case, le contrade, le piazze
furono piene di cadaveri e di sangue. Nè tante morti, nè tanto sangue
bastarono: non fu contento il destino, se non alla distruzione totale
della misera terra. Irritati i vincitori dalla resistenza, dalle ferite
proprie, e dalla morte di tanti compagni, fecero quello da che avrebbero
dovuto abborrire, e che quantunque sia solito a vedersi nelle guerre
civili, e nelle piazze prese d'assalto, non iscusa per questo, anzi
accusa la barbarie degli uomini. Seimila Andriotti furono in poco d'ora
mandati a fil di spada, la città intiera data alle fiamme; i vecchi, le
donne, i fanciulli soli, e neanco tutti, furono risparmiati. Le ceneri e
le ruine d'Andria attesteranno ai posteri, che gl'Italiani non son vili
nelle battaglie, e che la umanità era del tutto sbandita dalle guerre
civili di Napoli. Forestieri antichi, forestieri moderni, e talvolta i
paesani stessi straziarono l'Italia, e se ella è ancor bella, certamente
non è colpa degli uomini.

Trani tuttavìa si teneva pei regj, nè lo sterminio d'Andria
l'intimoriva. Città con bastioni, con un forte, con ottomila difensori
usi alle armi, ed accesi dalla rabbia civile e religiosa, pareva
piuttosto atta a pigliarsi per assedio, che per assalto. Ma il tempo
stringeva, ed i repubblicani, sì Francesi che Napolitani, erano pronti a
qualunque più pericolosa fazione. Andavano all'assalto di Trani nel
seguente modo ordinati da Broussier. I Napolitani da una parte, una
banda di Francesi dall'altra facevano le viste di dare la batterìa sui
fianchi, mentre Broussier conduceva i suoi a dare il vero assalto
all'altra parte della terra. Ma i regj, essendosi accorti del disegno,
si assembrarono grossi ad aspettarlo al luogo destinato. Ardeva la
battaglia, e succedevano molte morti, senza frutto alcuno per l'esito
del fatto, da ambe le parti. In questo mezzo tempo i difensori,
tutt'intenti a tener lontani dalle mura gli assalitori, indebolirono le
difese di un fortino situato a riva il mare: della quale occasione
prevalendosi tosto i repubblicani, se n'impadronirono, e voltarono i
suoi cannoni contro la città. Questo grave accidente sconcertò le
difese: già i repubblicani, non senza però molto scempio loro, perchè si
sforzavano contro una tempesta assai fitta di palle, saliti sulle mura
facevano inchinar la fortuna a loro favore. Tuttavia i regj continuavano
a difendersi ostinatamente, essendo, come in Andria, ogni casa ed ogni
contrada fortezze. Sarebbe stata ancor lunga e sanguinosa la battaglia,
se Broussier non avesse avvisato di far salire, rotte le porte delle
prime case, i suoi sopra i terrazzi, che coronano per l'ordinario le
case in quei paesi. Per tale modo di terrazzo in terrazzo andando,
dall'alto all'imo combattendo, i repubblicani sforzavano i regj a
sgombrare successivamente le case, e già da quei luoghi sublimi si
avvicinavano al grosso forte di Trani. Come poi accosto a lui furono
giunti, si attaccò fra di loro ed i difensori che dai luoghi superiori
del forte combattevano, una battaglia strana e quasi aerea. Sparso molto
sangue in una pertinacissima difesa, i regj, assaliti donde non
aspettavano, abbandonavano il forte, e si davano a correre alle navi,
che nel porto erano allestite, per fuggire. Ma nemmeno in questo
trovarono scampo; poichè Broussier, avendo preveduto il caso, aveva
armato alcune navi, che vietarono loro il passo. Alcune delle regie
furono prese per assalto, altre andarono a traverso sulla spiaggia. Chi
fuggiva sul lido era senza misericordia, e remissione alcuna ucciso dai
trionfanti repubblicani. Fu la bella città di Trani, come Andria, data
al sacco ed alle fiamme: de' suoi abitatori, quelli, che o portavano, o
potevano portar armi, mandati a fil di spada; carnificina orribile di
guerra civile, nè fia l'ultima che noi avremo a raccontare. Quietava, ma
non del tutto, la Puglia per queste vittorie; nuove adunazioni di genti
regie si facevano a Bitetto ed a Rutigliano, non molto minacciose pel
presente, molto per l'avvenire.

Schipani mandato a combattere i sollevati, ed a sopire le cose di
Calabria, non solo non vi fece frutto, ma ancora vi nocque, perchè e
conflisse infelicemente, ed irritò con parole ed atti repubblicani molto
estremi le popolazioni, non che troppo incrudelisse, ma perchè troppo
provocasse. Prese sul primo impeto Rocca di Aspide e Sicignano; ma
assaltata la terra di Castelluccio, forte pel sito, e per la pertinacia
di chi la difendeva, ne fu risospinto con grave perdita di soldati e di
riputazione. Per questo infelice caso non gli giovarono gli sforzi di
Campagna, Albanella, Controne, Postiglione, e Capaccio, terre che
parteggiavano fortemente per la repubblica, e fu costretto a ritirarsi.
I sollevati di questa provincia ebbero facoltà di unirsi con le bande
del cardinal Ruffo, sicchè, pochi luoghi eccettuati, le Calabrie e la
terra di Bari sollevate a romore impugnavano coll'armi in mano la
recente repubblica. Nè i Francesi potevano porvi rimedio, perchè non si
fidando degli Abruzzi, nè della Campania, e nè anco della città stessa
di Napoli, nè bastantemente forti di numero essendo, pensavano piuttosto
a mantenersi nella capitale, che a conquistare le provincie. Schipani,
tentate invano le Calabrie, se ne giva a far guerra contro i sollevati
di Sarno, che più vicini a Napoli tumultuavano. Vi fece opere
repubblicane secondo i tempi; esortava, confortava, esaltava il governo
della repubblica, e per passatempo ardeva i ritratti del re e della
regina dove gli capitavano alle mani. Ma fu lasciato dire, e i popoli
gridando viva il re, lo combatterono per guisa che fu costretto ad
andarsene. Vi si condussero i Francesi; saccheggiarono Lauro, poi se ne
tornarono ancor essi, non vinti, ma più inviperiti i Sarnesi ed i
Lavriani. Si unirono questi ai sollevati delle vicine contrade di
Salerno, e di già una grandissima necessità stringeva la capitale del
regno. Accresceva il pericolo l'avere gl'Inglesi occupato, non senza un
valoroso fatto di Francesco Caracciolo, che gli combattè per molte ore,
le isole d'Ischia e di Procida, che, per esser situate alle bocche del
golfo di Napoli, ne danno la signorìa a chi le tiene. Così ardeva la
sollevazione contro il governo nuovo nella maggior parte del regno, e
s'incominciava a temere, che l'impresa di Championnet fosse stata più
imprudente che audace. Opere di estrema barbarie furono commesse da ambe
le parti alla Fratta ed a Castelforte, perchè prima i regj poscia i
repubblicani vi uccisero spietatamente ogni corpo vivente, e le case, e
gli edifizj tutti distrussero ed arsero. Guerra crudelissima era questa,
siccome portava la qualità dei tempi, l'indole ardentissima degli
abitatori e la natura sempre estrema delle opinioni politiche e
religiose. Si vedevano padri combattere contro i figliuoli, figliuoli
contro i padri, fratelli contro i fratelli, e perfino mariti contro le
mogli, e mogli contro i mariti. Nè i preti si ristavano; perchè preti
repubblicani, combattevano contro preti regj, preti regj contro preti
repubblicani, e la croce, ed il vessillo di Cristo l'uno contro l'altro
cozzavano nelle sanguinose battaglie. Pretendevano questi e quelli
parole di vangelo alla impresa loro, gli uni chiamandolo pieno di
precetti democratici, gli altri affermando, che quel dettato divino
aveva statuito, niun'altra cosa essere al mondo, che chiesa e Cesare, e
quello che della chiesa non è, essere, non del comune, ma di Cesare. Per
atterrire chi atterriva, Macdonald mandava fuori addì quattro marzo un
aspro e furioso decreto, nuovo esempio del quanto le rivoluzioni
stravolgano gli uomini.

Incominciato con dire, sapere, che uomini prezzolati dagl'Inglesi, e dai
furti di una corte infame e perfida, correvano le città e le campagne
per traviare il popolo, e stimolarlo alla ribellione, e che preti
fanatici ordinavano trame per ispegnere il governo, ed ammazzare i
repubblicani, veniva ordinando, che ogni comune che si sollevasse,
sarebbe tassato soldatescamente e soldatescamente trattato; che i
cardinali, gli arcivescovi, i vescovi, gli abati, i parochi, e tutti gli
altri ministri della religione, fossero tenuti personalmente dei tumulti
e delle ribellioni; che ogni ribelle preso coll'armi in mano fosse
incontanente fatto passar per l'armi; che ogni prete, o ministro della
religione che fosse arrestato in qualche unione di sollevati, fosse
anch'egli fatto morire senza processo; che fosse autorizzato il governo
ad arrestare i sospetti; che chi denunziasse, o facesse arrestare un
fuoruscito Francese, od un agente dello scaduto re di Napoli, avesse una
larga ricompensa, ed il suo nome non si palesasse; che similmente chi un
magazzino segreto di armi sì da fuoco che bianche denunziasse, si
ricompensasse; che quando battesse la raccolta, ognuno tostamente si
ritirasse; che in caso di terrore improvviso le campane non si potessero
suonare, e ne andasse la vita a chi le suonasse, ed essere a ciò tenuti
tutt'insieme i preti, i religiosi, e le religiose; che chi spargesse
false novelle, fosse punito come ribelle, e chi le propagasse, come
sospetto si arrestasse e si esiliasse; che a chi fosse dannato a morte,
si sequestrassero e confiscassero i beni sì mobili che stabili a
benefizio delle repubbliche Francese e Napolitana; che ogni licenza di
cacciare si intendesse abolita, e chi fosse trovato con un fucile da
caccia, come ribelle fosse punito; che di nuovo egli protestava, e
confessava di portar rispetto alla religione ad al culto, e prometteva,
che sotto la protezione vivrebbero sì i suoi ministri, come le proprietà
e le persone; che infine i magistrati eseguissero questi suoi
comandamenti, ed i parochi gli leggessero dal pulpito. Nè contento a
questo pubblicava il generalissimo Macdonald il dì nove del medesimo
mese un manifesto molto eccessivo contro il re per animare i popoli a
difendersi contro le truppe ed i sollevati regj; imperciocchè il re
aveva fatto sapere, che fra breve sarebbe tornato nel regno.

Il pericolo delle sollevazioni popolari contro i governi repubblicani
instituiti in Italia, e contro i Francesi, si accresceva vieppiù dalle
sommosse, che nate ora in un luogo ed ora in un altro travagliavano lo
stato Romano. Tumultuavano i popoli di Terni e dei luoghi vicini, ed
impedivano le strade fra Terni e Spoleto, e quantunque il generale
Grabruschi co' suoi Polacchi si affaticasse per sottomettergli, non
poteva venirne a capo, perchè spenti in un luogo pullulavano in un
altro, e già Rieti pericolava. Civitavecchia si era ribellata contro i
nuovi signori; durò un pezzo il generale Merlin a sottometterla,
ancorachè con palle infuocate la combattesse. Stroncone, e Alatri
parimente romoreggiavano; Orvieto anch'esso aveva fatto mutazione, ed
ostinatissimamente si difendeva contro i repubblicani. L'incendio si
dilatava: ogni luogo era o mosso con le armi impugnate, o poco sicuro
anche nella quiete.

Non ostante i pericoli, che correvano, il direttorio di Francia, o non
curandogli, o facendo sembianza di non curargli, si era risoluto a far
mutazioni nel governo di Napoli. Sapeva, che il commissario Faipoult non
era grato all'universale, e che Championnet sul suo primo giungere non
aveva ordinato le cose per modo che nè per l'opinione nè per la forza
potessero partorire quegli effetti ch'egli desiderava. Si aggiungeva,
che le grida, le vociferazioni, le calunnie di coloro che ambivano le
cariche, contro quelli che le avevano, e principalmente contro i membri
del governo, avevano fatto perder loro, od almeno ai più, ogni
riputazione. Tutto questo considerando il direttorio, aveva mandato a
Napoli un uomo pratico e dabbene, acciocchè riordinasse ogni cosa, e con
le virtù sue rattemperasse gli sdegni produtti dalle insolenze dei
precedenti commissari ed agenti, rimedio buono, se fosse stato
accompagnato dalla libertà, non in parole, ma in fatti, e se fossero
stati lontani i pericoli. Arrivava in Napoli Abrial, commissario del
direttorio, il quale prevalendosi dei buoni si sforzava di consolare gli
uomini afflitti dai tempi tristi. Tentò riforme nelle finanze, e fecene
delle lodevoli. Gli ordini giudiziali molto migliorava; gli ordini
politici, non avendo il mandato libero, stabiliva a modo di Francia, non
avuto alcun riguardo al modello della constituzione proposto dalla
congregazione Napolitana, e di cui abbiamo sopra parlato. Creò fra gli
altri un direttorio, imitazione servile. Ma quel che l'ordine aveva in
se di cattivo correggeva con le persone. Chiamovvi Ercole d'Agnese,
Ignazio Ciaia, Giuseppe Abbamonti, Giuseppe Albanese, e Melchior
Delfico, uomini tutti migliori dei tempi, e di non ordinaria virtù.
Certamente, se i fatti non fossero stati tanto contrari, e se una nuova
piena non fosse venuta a sobbissare l'Italia dal settentrione, avrebbe
questo buon Francese corretto in Napoli quanto il soldatesco furore, e
la civile cupidigia vi avevano guasto e corrotto. Diede egli pruova
notabile, tacendo le altre, dell'animo suo civile, quando Macdonald
mandava i suoi soldati a ridurre agli ultimi casi Sorrento, patria di
Torquato Tasso, che in quelle Sarniane e Salernitane rivoluzioni si era
levata a romore contro i Francesi; imperciocchè operò col generale che
la casa dei discendenti della sorella del poeta, quando la terra fosse
presa d'assalto, salva ed intatta si conservasse. Diè molto volentieri
Macdonald, ed a modo di generosa gara con Abrial, ordini accomodati al
comandante della fazione, acciocchè l'effetto seguisse. Fra le
uccisioni, gl'incendj e le ruine dell'infelice Sorrento, pruovarono i
discendenti del cantore di Goffredo, quanto potessero in animi civili la
memoria, ed il rispetto verso quel principal lume dell'Italiana poesia.
Vollero riconoscere la conservata salute, offerendo a Macdonald, perchè
non sapendo di Abrial, a lui la riferivano, il ritratto del Tasso
dipinto dal vivo, come si crede, da Francesco Zuccaro. Il ricusava
Macdonald, facendo certa la salvata stirpe dell'autore primo del
benefizio, ed essa, l'immagine del poeta salvatore ad Abrial offerendo,
pagava con segno di gratitudine unico al mondo un immenso beneficio.
L'accettava di buon animo Abrial, e molto caro se lo serbava, e tuttavia
serba, dolce e pietosa conquista; e volesse pure il cielo, che i
repubblicani di Francia non altre conquiste che di questa sorte avessero
mai fatte in Italia!

Il piacer non dura nello scrivere le storie dei nostri tempi. Restava,
che i due fiori d'Italia, dico Lucca e Toscana, si guastassero. Di Lucca
dirò adesso, di Toscana più sotto. Entrava sul principiar dell'anno in
Lucca accompagnato da quattrocento cavalli Serrurier, che tornava dalla
Toscana: tosto si pubblicava le solite lusinghe dell'esser venuto non
per distruggere il governo, ma per fare, che si portasse rispetto alle
persone, alle proprietà, ed alla religione, come se queste cose non si
rispettassero in Lucca, e bisogno avessero di soldati forestieri, perchè
si rispettassero. Il fine primo, ma non primario, dell'invasione
Lucchese era il pretesto di due milioni di franchi, che dai Lucchesi si
richiedeva, pei servigi dell'esercito: poi si voleva venire alla
mutazione del governo, benchè le parole suonassero in contrario; nè
pareva, nè era cosa possibile, che in mezzo a tante romorose democrazìe
una quieta aristocrazìa si conservasse. Già Lucca era serva, poichè
l'antico governo stesso non poteva più pubblicare ordine alcuno, se non
appruovato da Serrurier: quest'era il rispetto che si portava
all'independenza. Miollis succedeva a Serrurier; poi i repubblicani vi
s'ingrossavano. Infine, stimolata dalla presenza loro, verso la metà di
gennajo tumultuando la parte democratica, condotta da un Cotenna,
addomandava l'abolizione della nobiltà e l'instituzione dello stato
popolare; non v'era modo di resistere per le insidie cittadine e
forestiere.

Si restrinsero i nobili per consultare, piuttosto atterriti che
deliberanti, e cedendo al tempo, stanziarono, che fosse abolita la
nobiltà, che il popolo Lucchese riassumesse la sovranità, che dodici
deputati si eleggessero per ordinare una constituzione democratica
secondo il modello di quella, che reggeva Lucca prima della legge
Martiniana. Furono eletti Giacomo Lucchesini, Paolo Garzoni, Cosimo
Bernardini, Alessio Ottolini, Lelio Manzi, Vannucci, Pellegrino
Frediani, Rustici, Pio Poggi, Paoli, Samminiati, Francesco Burlamacchi;
la maggior parte nobili, che non erano alieni dal voler ritrarre lo
stato ad una forma repubblicana più larga, ma conforme piuttosto agli
ordini Lucchesi che ai Francesi. I democrati pazzi non vollero udire
parole Italiche; però fecero accettare le forme Francesi. Nacquero
adunque nella mutata Lucca, come in Francia, a Milano, a Genova, a Roma,
i due consigli col direttorio. Incominciossi a dar mano a spogliar
l'erario di denaro, le armerìe di armi, i granai di vettovaglie, in poco
d'ora i frutti dell'antica e mirabile provvidenza Lucchese furono
dissipati e guasti: le vettovaglie si mandarono in Corsica ad uso dei
presidj, le artiglierìe, sopra tutt'altre bellissime, a far corpo con
quelle dell'esercito Francese, massime ad assicurare il golfo della
Spezia. Lucca serva principiò a parlare con lingua servile, e non so, se
sappiano più di adulazione, o di sconcio di lingua Italiana gli atti del
governo Lucchese di quei tempi. Quindi vi sorsero le parti, perchè chi
voleva vivere Lucchese, e chi unito alla Cisalpina. Si arrosero le
solite tribolazioni di dover vestire, pascere, alloggiare, pagare i
soldati forestieri, che andavano, e venivano, o stanziavano, ora Liguri,
ora Cisalpini, ora Francesi, con molte altre molestie, accompagnature
insolenti del dominio militare. Brevemente la fiorita ed intemerata
Lucca divenne sentina di mali, e ne fu desolata. Questo le fecero i
repubblicani, prima per darla in preda a se stessi, poi per darla in
preda ai re.

Instituitosi dal generale di Francia in Piemonte, dopo l'espulsione del
re, un governo ch'io non so con qual nome chiamare, poichè nè monarcale
nè aristocratico era, e manco ancora democratico, si conobbe tostamente,
che le recenti mutazioni non erano a grado dei popoli. I soldati
massimamente non vi si potevano accomodare, perchè ed erano avversi per
le passate instigazioni ai soldati Francesi, e questi, in grado di vinti
tenendogli, non gli trattavano di compagni. La qual cosa gli muoveva a
sdegno grandissimo. Si aggiungevano le solite insolenze, che
infiammavano a rabbia un popolo poco tollerante delle ingiurie. Vi era
adunque in Piemonte quiete apparente, e sostanza minacciosa. Parve
principalmente a tutti cosa enorme lo spoglio fatto, come già abbiam
narrato, non da Piemontesi, del palazzo del re coll'averne rotto i
suggelli. Venne il governo, per non aver potuto impedire un fatto sì
grave, in voce di quello che era veramente, cioè di servo d'altri, e fu
tolta fede alle sue parole. Il suo buon concetto diminuiva anche l'avere
mandato in sul primo sorgere, i capi di famiglia della primaria nobiltà,
come ostaggi, a Grenoble. Mandovvi fra gli altri Priocca, mandovvi quel
Castellengo, vicario di polizia in Torino. Priocca se ne viveva molto
modestamente nella capitale del Delfinato; Castellengo, per istinto,
spiava ogni cosa, ed il bene ed il male, e più ancora il male che il
bene, investigatore assiduo di mercati, di taverne, di bische e di
ritrovi sì pubblici che privati; uomo veramente di abilità singolare nel
conoscere gli uomini fu costui, ed i repubblicani ebbero torto a non
vezzeggiarlo; ma essi erano meri partigiani, e dello stato non
s'intendevano.

Grande scapito poi alla riputazione di chi reggeva aveva recato la
faccenda dei biglietti di credito, perchè prima promise di non risecarne
il valore, poi il risecava dei due terzi, il che fu grave ferita a
coloro che gli possedevano. Bene, e necessario era il farlo; poichè il
debito dello stato era tanto enorme, che lo spegnerlo, o diminuirlo in
altro modo, si vedeva impossibile: ma quell'aver detto di non voler fare
quello, che pochi giorni dopo fece, il rendè disprezzabile. Questi
biglietti erano una perpetua molestia, perchè scapitando sempre del loro
valore, anche ridotto, la fede dei contratti si contaminava, le casse
dell'erario accettandogli al valor legale, ne venivano a scapitare della
differenza. Per ajutarsi dei beni ecclesiastici a spegner questi
biglietti, il governo gli vendeva, ma il mezzo non bastava per ritornare
questa molesta carta all'intera riputazione, e sempre disavanzava. Non
si omisero, ma indarno, vari altri rimedi: infine si voltarono, come
lettere di cambio, ai ricchi, massime a quelli che si erano dimostrati
più accesi in favore dell'antico stato, ed essi erano per legge
obbligati ad obbedirgli con pagarne la valuta, e si compensassero coi
beni della nazione. Riuscì di qualche efficacia il temperamento, ma
sopravvennero nuove mutazioni, e non ebbe se non debole effetto.
Sobbissava il Piemonte pei debiti, nè poteva bastar alle spese.
S'aggiunse la voragine intollerabile dei soldi, del vestito, del cibo,
delle stanze, dei passi pei soldati forestieri. Rovinava a precipizio lo
stato: in tre mesi, sebbene si estremassero le spese pei servigi
Piemontesi, si spesero tra in pecunia numerata ed in sostanze, meglio di
trentaquattro milioni. A qual fine si andasse, nissuno il sapeva; il
mancar di fede era inevitabile: si prevedeva, che altro fra breve non
sarebbe rimasto ai Piemontesi, se non le terre, e queste ancora incolte;
se non le case, e queste ancora guaste. La desolazione e la solitudine
erano imminenti.

Quest'erano le finanze: lo stato politico non era migliore. Già abbiamo
detto in parte ciò, che rendeva il governo poco accetto. Seguitava, che
i municipali di Torino, imitando in questo quei di Parigi ai tempi della
rivoluzione, l'emolavano, e traevano con se molto seguito. A questo
erano stimolati da alcuni repubblicani Francesi in grado, i quali si
lamentavano di non aver avuto dal governo Piemontese quelle ricompense,
che credevano esser loro dovute; del che i loro aderenti del paese
aspramente si dolevano, tacciando il governo d'ingratitudine.

I musei intanto, e le librerìe si spogliavano: rapivasi la tavola
Isiaca, rapivansi i manoscritti di Pirro Ligorio, e quanto si credeva
poter ornare il magnifico Parigi a detrimento della scaduta Torino. In
mezzo a tutto questo mandava il governo l'avvocato Rocci, ed il conte
Laville deputati a Parigi, perchè ringraziassero il direttorio della
data libertà, il tenessero bene edificato, ed esplorassero qual fosse il
suo pensiero intorno alle sorti future del Piemonte. S'appresentarono
anche per mandato espresso al conte Balbo, perchè si era udito dei
denari mandati dal re al suo ambasciadore, del conto del ricevuto denaro
richiedendolo. Rispose, al re solo potere e volere render conto; nè
volle riconoscere le mutazioni fatte in Piemonte. Fu l'intromessione del
conte Balbo molto utile al re in Parigi, nè bisogna giudicare
dell'operato dall'evento; perchè i tempi troppo furono contrari, e se
corruppe alcuno con denari, il che non è da lodarsi, maggior biasimo
meritano coloro, che si lasciarono corrompere. Non era alieno il conte
dall'amare un reggimento più largo, ma più per ragione che per indole,
perchè per questa amava piuttosto i reggimenti stretti: non credeva una
moderata libertà biasimevole, ma detestava con tutti i buoni il modo,
col quale in Francia si era voluto recare ad effetto. Del resto uomo
d'ingegno non mediocre, letterato di valore, dotto anche in materie
scientifiche, affezionato alle lettere Italiane, amico ai letterati,
amatore del giusto, conoscitore della natura umana, erano in lui tutte
le parti, che in chi s'ingerisce nello stato si richieggono, se non
forse una grande pertinacia non le guastava, quando però non si voglia
credere, ch'ella, come spesso la sperienza dimostra, sia anche una delle
buone. Questa tenacità medesima usava nella comune vita, e perciò le sue
affezioni, come le avversioni, fondate o no, erano indomabili.

Abolivansi i fedecommessi, abolivansi le primogeniture, facendo di ciò
vivissime istanze i cadetti delle famiglie nobili, ma la esecuzione fu
sospesa dal direttorio di Francia per opera del conte Morozzo, che si
era condotto espressamente a Parigi. Abolivansi anche i titoli di
nobiltà, e furono arsi pubblicamente sulla piazza del castello.

Intanto le sette, per l'incertezza delle sorti Piemontesi, si
moltiplicavano, e s'inasprivano. Chi voleva esser Francese, chi
Italiano, chi Piemontese. I primi argomentavano dalla servitù delle
repubbliche Italiane, dalla potenza della Francia, dalla vicinità dei
luoghi; i secondi dalla bellezza del nome Italiano, dalla lingua, e dai
costumi; i terzi dall'antichità, e dalla fama dello stato Piemontese,
dagli ordini suoi tanto diversi da quei di Francia e d'Italia, dal suo
esercito tanto valoroso, che si conveniva conservare col proprio nome.
Si viveva in queste incertezze, quando arrivava da Parigi l'avvocato
Carlo Bossi, uno degli eletti al governo. Risplendeva in Bossi una
natura molto nobile, benevola, amica all'umanità. Per questo gli piaceva
la libertà, perchè gli pareva, che al ben essere dell'umanità
conferisse. Ciò nondimeno per la qualità dell'animo amava egli piuttosto
il tirato. Aveva a vile la loquacità, e le sfrenatezze dei democrati di
quei tempi, perchè s'accorgeva, siccome quegli che nelle faccende di
stato era di giudizio finissimo, e forse unico al mondo, ch'esse non
potevano condurre a niun governo buono, e manco ancora al libero. Del
resto, quantunque alcuni amatori di libertà l'avessero per sospetto,
parendo loro ch'egli amasse piuttosto il comandare che l'obbedire, se si
vuol fare stima di lui, come uomo privato, nissuno amico più tenero de'
suoi amici, nissun uomo più retto, o più generoso di lui si potrebbe
immaginare. Non dirò del suo ingegno piuttosto mirabile che raro, perchè
è noto a tutta Italia, e gli scritti suoi ne faranno ai posteri perpetua
testimonianza. Egli adunque avendo avuto l'intesa da Joubert, da
Taleyrand e da Rewbell, uno dei quinqueviri, di ciò che il direttorio
voleva fare del Piemonte, e parendogli che miglior consiglio fosse
l'essere congiunto con chi comandava, che con chi obbediva, si era
deliberato a proporre in cospetto del governo il partito dell'unione
colla Francia. Seguì tosto l'effetto, perchè avendo favellato con
singolare eloquenza, e confermato il suo favellare con raziocinj
speciosissimi, perciocchè nell'una e nell'altra parte valeva moltissimo,
vinse facilmente il partito, non avendovi nissuno contraddetto, perchè
alcuni non vollero, altri non seppero, stantechè la proposta era
inaspettata. Accettatosi dal governo il partito dell'unione, furono
tentati al medesimo fine i municipali di Torino. Vi aderirono
volentieri. La deliberazione della capitale fu di grandissima
importanza, perchè essendo conforme a quella del governo, facilmente
tirava con se tutto il paese. Si mandarono commissari nelle province a
far gli squittini per l'unione. I popoli non l'intendevano, e certamente
ripugnavano. Ma l'autorità del governo, e la presenza dei Francesi
facevano chiarire i magistrati in favore. I più sospetti di avversione
allo stato presente si scopersero i primi favorevolmente: vescovi,
abbati, canonici, preti, frati sottoscrissero la maggior parte per il
sì: parve partito vinto generalmente. Mandavansi a Parigi per portar i
suffragi Bossi, Botton di Castellamonte, e Sartoris, uomini di celebrato
valore, e di gran fama in Piemonte; ma vissuti discordi in Parigi,
produssero discordia nella patria loro.

Questa risoluzione del governo, lo scemò di riputazione, perchè il
popolo non amava l'imperio dei forestieri; gl'Italiani si adoperavano
per farlo vieppiù odioso. Fantoni, poeta celebre, che all'alito delle
rivoluzioni sempre si calava, udito di quel moto Piemontese, si era
tosto condotto nel paese, e quivi faceva un dimenare incredibile contro
il governo, e contro la sua risoluzione, qualificandola di tradimento
contro l'Italia. Insomma tanto disse e tanto fece, che fu forza
cacciarlo in cittadella. Certamente Fantoni amava molto l'Italia, ma
egli era un cervello così fatto, che se fosse stato lasciato fare, il
manco che le sarebbe accaduto, fora stato l'andar tutta sottosopra.

La risoluzione di volersi unire a Francia fu, non cagione, ma occasione
di un moto più feroce e ridicolo, che nobile e pericoloso nella
provincia d'Acqui. Vi si spargevano voci, non già per ispirito Italico,
ma per avversione allo stato nuovo, che unirsi a Francia era un perdere
la religione, che grandi eserciti marciavano a liberare l'Italia dai
Francesi, che in ogni lido seguivano sbarchi di gente nemica a Francia.
Rivalta, terra piena d'uomini armigeri, si levava a romore, cacciava il
commissario; per poco stette, che non l'uccidesse. Strevi seguitava con
maggior furore, ed atterrato l'albero della libertà, ed oltraggiati i
municipali, mostrava desiderio di cose nuove. Il comandante d'Acqui,
Plaizat, con cencinquanta cacciatori, soldati nuovi ed inesperti, vi
andava per frenar quel tumulto, e vi restava ucciso; i soldati
disordinati si ritiravano. Vi andava per calmarlo Della Torre, vescovo
di Acqui; i paesani lo volevano ammazzare. La ritirata dei soldati
Francesi diede animo a quelle popolazioni non consideratrici del
pericolo, al quale si mettevano; un medico Porta le instigava, Vigone,
Riccaldone Alice, Moirano aiutavano i tumultuosi: una moltitudine
disordinata, ed armata in varie e stravaganti forme, s'impadroniva di
Acqui e del suo castello; creava a voce di popolo, e fra uno schiamazzo
incredibile un intendente, un comandante ed i magistrati municipali.
Arrestava i giacobini, ma, ricevuto denaro, gli liberava. Le più strane
cose si dicevano da quelle genti ignare ed infiammate. La conquista di
tutto il Piemonte, e la cacciata dei francesi pareva loro il manco che
potessero fare. Ed ecco, che si ode uno fra di loro più impazzato degli
altri gridare, doversi conquistar Alessandria. Porta, aiutato da un
Laneri scritturale, scriveva lettere circolari ai comuni, affinchè per
raccor gente suonassero campana a martello; onde il sinistro suono si
udiva tutto all'intorno. L'arciprete Bruno, che non voleva, che nella
sua parrocchia di Montechiaro a tal estremo si venisse, fu barbaramente
ucciso da' suoi parrocchiani. Partiva quell'informe ammasso di gente
male armata, e peggio disciplinata per all'impresa d'Alessandria. Strada
facendo sollevava a romore i comuni; quei, che non si volevano levare,
saccheggiava. Nizza della Paglia resistè, come terra più grossa, e non
gli lasciava entrare. Comparivano otto in dieci mila sollevati sotto le
mura d'Alessandria; il medico Porta precedeva senz'armi in atto di voler
venire a parlamento, sperando che si facesse dentro dal popolo qualche
movimento in suo favore. Ma il comandante della piazza, che aveva a
tempo avuto notizia del fatto, a ciò esortato dal marchese Colli
Alessandrino, capitano di molto valore, mandava fuori quaranta soldati
Piemontesi, che primieramente arrestarono Porta; poi con le sciabole
tirando di piatto e di taglio, ma più di piatto che di taglio,
dissiparono fra breve tutta quella imbelle moltitudine, non assueta alle
ordinanze, nè stabile in campagna. Intanto, mentre già l'impresa era
perduta, si spargevano liete novelle fra i sollevati in Acqui: che
Alessandria fosse presa, la cittadella conquistata, che tutto
l'Alessandrino, che tutto il Tortonese in favor loro si muovevano.
Suonavano le campane a festa, cantavano l'inno delle grazie: gridavano,
_viva Acqui, viva Strevi, viva la nostra faccia_, e qualche volta, _viva
il re_. Già pareva loro, che il mondo non gli potesse più capire, e si
promettevano la mutazione di ogni cosa. Credutisi sicuri mettevano a
ruba le case dei gallizzanti, o stimati tali, sotto pretesto di cercar
armi nascoste. In questo mezzo, e quando più si persuadevano di essere
in possessione della vittoria, un rumor cupo, poscia voci più aperte
incominciavano a torre al falso l'apparenza del vero, ed al vero
l'apparenza del falso. Chi lo disse il primo, fu messo per la peggiore.
In fine, romoreggiando già le armi Francesi e Piemontesi da vicino, la
verità si apriva l'adito: allora prevalendo nei sollevati il timore al
furore, e vedutosi da loro, che quello non era tempo da aspettare, si
sbandarono, non senza però aver dato una seconda mano di sacco alle case
dei benestanti, massime degli ebrei. Arrivavano i soldati della
repubblica, prima condotti da un Flavigny, comandante d'Asti; poi in
numero più grosso da Grouchy. Flavigny incese Strevi; Grouchy
accompagnato dall'avvocato Colla, commissario del governo, pose a taglia
Acqui; arrestò gl'intinti ed i sospetti: ma non fe' sangue. Porta fu
fatto morire col supplizio soldatesco in Alessandria. Mostrossi Grouchy
continente; Colla ed Avogadro, cui il governo aveva dato carico di
assestar le cose disordinate dalla sollevazione, continentissimi.
Flavigny non ebbe risguardo, che Acqui già fosse stato saccheggiato dai
sollevati: il suo nome sarà perpetuamente udito con isdegno in quella
travagliata città. Così finì la informe abbaruffata degli alti
Monferrini; dopo il fatto, tutti dicevano, non esservisi trovati.

Avuto il suffragio dell'unione, e conoscendo il direttorio di Francia,
che il governo del Piemonte, per aver perduto la riputazione, gli era
divenuto uno stromento inutile, vi mandava Musset con qualità di
commissario politico e civile, affinchè ordinasse il paese alla foggia
Francese. Arrivato, tutte le ambizioni e di nobili e di plebei si
voltavano a lui, ed ei si serviva dei gallizzanti, temeva degl'Italici.
Fece i soliti spartimenti del territorio, creò i tribunali, i magistrati
distrettuali e municipali, secondo gli ordini usati in Francia. Per
riordinar le finanze tanto peggiorate chiamava a se Prina, che molto, ed
anche troppo se ne intendeva. S'ingegnava di sopire le passioni accese,
perchè era uomo buono, ma l'incendio era troppo grave; già nuovi nembi,
che s'ingrossavano verso settentrione, dando nuovi timori, e svegliando
nuove speranze, infiammavano viemmaggiormente le passioni già tanto
accese.

Così come abbiam raccontato, eran condizionati Napoli e Piemonte. Genova
e Milano meglio si mantenevano per aver governi più ordinati, ma più la
prima che il secondo, perchè l'amor dell'adulazione verso i forestieri
vi era minore. Roma era straziata continuamente da uomini avari, e da
importune mutazioni in chi governava. Dappertutto erano, per imprudenza,
apparecchiate le occasioni alla tempesta che già si avvicinava ai
confini d'Italia.

Le arti, le instigazioni e le offerte dell'Inghilterra, delle quali
abbiamo parlato in uno dei precedenti libri, partorivano gli effetti che
da loro si erano aspettati, e già tutta Europa novellamente si muoveva
a' danni della Francia, e dei nuovi stati ch'ella aveva creato. Aveva
l'Austria mandato un forte esercito in Italia, alloggiandolo sulle
sponde dell'Adige e della Brenta. Al tempo stesso, maneggiandosi
nascostamente, aveva operato che la parte, che nei Grigioni inclinava a
suo favore, la chiamasse sotto colore di preservar il paese
dall'invasione dei Francesi. Vi aveva pertanto mandato nuovi battaglioni
per occupar quelle montagne, per modo che le sue prime guardie si
estendevano, da una parte sino ai confini della Svizzera, dall'altra
sino a quei della Valtellina. Aveva dato motivo a questa deliberazione
dell'imperatore e dei Grigioni l'occupazione fatta dai Francesi della
Svizzera, dalla quale potevano facilmente, ove le ostilità si
rinnovassero, correre contro il Tirolo, e gli stati ereditari da una
parte, contro lo stato Veneto dall'altra. Possente freno a questo
disegno pareva che fosse, ed era veramente il paese dei Grigioni, posto,
come cittadella naturale, incontro agli Svizzeri, ed a difesa del
Tirolo, e che accenna ugualmente in Italia. Omessi i generali vinti,
commetteva l'imperatore Francesco il governo militare a pruovati
capitani, a Bellegarde nei Grigioni, a Melas in Italia: era con lui
Kray, guerriero che si era acquistato buon nome nelle guerre Germaniche,
e molto amato dai soldati. In tale guisa l'Austria si preparava alla
guerra. Ma il fondamento principale di tutta l'impresa erano i soldati
di Paolo imperatore, che, già lasciate le fredde rive del Volga e del
Tanai, marciavano alla volta della Germania, ed erano destinati a fare
cogli Austriaci uno sforzo contro l'Italia. Conduceva questi soldati
tanto strani il maresciallo Suwarow, capitano uso per l'incredibile suo
ardimento a rompere piuttosto che a schivare gli ostacoli di guerra. A
tutta questa mole, già di per se stessa tanto grave, si aggiungevano le
forze marittime dell'Inghilterra, della Russia e della Turchìa, le quali
l'Adriatico dominando, ed il Mediterraneo correndo, potevano effettuare
sulle coste d'Italia subiti trasporti, e sbarchi, abili a disordinare i
disegni dei capitani della repubblica. Nè, come abbiam veduto, era
l'Italia sana rispetto ai Francesi, perchè infiniti sdegni vi erano
raccolti sì per la contrarietà delle opinioni attinenti allo stato, od
alla religione, e sì per le offese recate dal nuovo dominio.

Dall'altro lato era intento del direttorio di far la guerra con tre
eserciti, dei quali il primo condotto da Jourdan avesse carico, varcato
il Reno, di assaltare la Baviera, che si era accostata alla lega, il
secondo governato da Massena negli Svizzeri facesse opera di cacciare
gli Austriaci dai Grigioni, d'invadere il Tirolo, e camminando avanti,
di dar la mano a Jourdan dall'una parte, dall'altra a Scherer in Italia.
Era stato preposto alle genti Italiche il generale Scherer, vincitore di
Loano. Questo terzo esercito, spingendosi anch'esso avanti, doveva,
passate le Alpi Giulie e Noriche, congiungersi coi due precedenti per
conquistare gli stati ereditari, e Vienna capitale. Aveva con se
congiunti i Piemontesi ed i Cisalpini. Joubert, che era per lo innanzi
generalissimo, e molto capace per l'ingegno, l'ardire, e l'esperienza,
di governar questa guerra, amico a Championnet, e, come egli, nemico dei
depredatori, scontento a non potergli frenare, aveva chiesto licenza. Il
direttorio, che riteneva in tutte le cose le solite sospizioni, temendo
di lui, e non ancora ben riavuto dalle buonapartiane apprensioni, molto
volentieri gliel'aveva conceduta. La licenza di Joubert fe' cader
l'animo agl'Italiani amatori degli stati nuovi, perchè si riposavano con
intiera fede nel valore, nell'ingegno, e nell'integrità sua, e più
ancora l'amavano, perchè il conoscevano amico all'Italia. Compariva
Scherer, non senza Parigino fasto; il che rendeva più notabile la
semplicità del vivere di Joubert, e lo squallore dei soldati. Ciò fece
anche sospettare, che le opere del peculato avessero peggio che prima, a
ricominciare; ognuno stava di mala voglia.

Non ostante le ostili dimostrazioni, la guerra non era ancor rotta fra
le due parti, perchè il direttorio prima di risentirsi dell'avvicinarsi
dei Russi aspettava che la fortezza di Erebrestein venisse in poter suo.
L'Austria stava attendendo, per non trovarsi a combatter sola, mentre
poteva combattere accompagnata, che le genti Russe alle sue si
congiungessero. Finalmente dopo un lungo assedio, astretto dalla fame,
Erebrestein si dava ai repubblicani. Insorse incontanente il direttorio,
e mandò dicendo all'imperator d'Alemagna, che se i Russi non fermassero
i passi contro Francia, e dagli stati imperiali non retrocedessero,
l'avrebbe per segno di guerra: la corte imperiale diè risposte ambigue,
e si temporeggiava per dar comodità ai soldati di Paolo di arrivare.
Conobbe l'arte il direttorio, e però si determinava del tutto alla
guerra, volendo prevenire quello, che l'Austria aspettava. Per la qual
cosa Scherer altro non attendeva per dar principio alle ostilità, che
l'udire, che Jourdan e Massena avessero fatto il debito loro sul dorso
Germanico delle Alpi. Sentite le novelle del passo effettuato sul Reno
dal primo, e dello aver combattuto il secondo prosperamente, non senza
però sanguinosissime battaglie, nei Grigioni, sperando che Dessoles e
Lecourbe con un corpo di repubblicani scendendo dalla Svizzera il
seconderebbero di verso la Valtellina, si risolveva a non più porre
tempo in mezzo per assaltar il nemico. Erano i due nemici schierati
nella seguente guisa: aveva il generalissimo di Francia il suo
alloggiamento principale in Mantova, dove aveva adunato gran copia di
munizioni sì da guerra, che da bocca. Assicuravano la sua ala sinistra
la fortezza di Peschiera, e la destra la città ed il castello di
Ferrara. Erano con lui circa cinquanta mila combattenti, fra i quali i
reggimenti Cisalpini e Piemontesi. Oltre a questo altre genti Francesi
ed alleate occupavano, e guarentivano i passi situati alle spalle tra il
Mincio e le Alpi.

Gli Alemanni si erano distesi ad alloggiare in linea parallella
all'Adige dalle frontiere del Tirolo Italiano insino a Rovigo; trenta
mila combattenti lungo l'Adige, altrettanti sulle sponde della Brenta.
Sulla sinistra procurava loro sicurtà la fortezza di Legnago, sul mezzo
la città di Verona con tutti i suoi forti: i villaggi di Santa Lucìa e
di San Massimo, come antemurali di Verona, erano muniti di trincee e di
presidj gagliardi. Quanto alla dritta, che portava maggior pericolo,
perchè non vi era fortezza artefatta, e nella sua difesa consisteva
l'esito felice di quella guerra, che già manifestamente incominciava ad
apparire, conciossiachè, perduti quei luoghi, i Francesi si sarebbero
introdotti fra gli stati ereditari e lo stato Veneto, l'aveva Kray
fortificata con molte trincee provviste d'artiglierìe nel luogo di
Pastrengo presso a Bussolengo. Avevano anche gli Austriaci posto, per
facilitare i transiti, e munito quattro ponti sull'Adige, a Parona, a
Pescantina, a Pastrengo, ed a Polo. Corpi assai grossi, e distribuiti
nei loro alloggiamenti per modo che l'uno potesse facilmente accorrere a
soccorrer l'altro, guernivano tutti questi luoghi, uno ad Arquà, terra
celebre per esser quivi morto il Petrarca, un altro a Bevilacqua, cinque
miglia sopra Legnago, un terzo tra Conselve ed Este, un quarto
finalmente a Bussolengo.

Credeva il direttorio, avvicinandosi la guerra contro l'Austria, non si
poter fidare del gran duca Ferdinando di Toscana, e perciò si era
risoluto a cacciarlo da' suoi stati. A questo fine, toccato prima, che
avesse dato asilo al papa, e passo ai Napolitani, ed affermato che
s'intendesse segretamente coi confederati a' danni della repubblica,
Scherer ordinava, che il dominio di Francia s'introducesse in Toscana.
Così il direttorio stringeva nelle sue mani tutta l'Italia a quel
momento stesso, in cui era vicino a perderla tutta. Partitosi
inaspettatamente il generale Gaultier da Bologna, dove aveva le sue
stanze, entrava nella felice Toscana, e il dì venticinque di marzo,
conducendo con se un grosso corpo di cavallerìa con qualche nervo di
fanterìa, e col solito corredo di artiglierìe e di salmerìe, faceva,
qual trionfatore, il suo ingresso armato per la porta di San Gallo nella
pacifica città di Firenze. Così la sede di civiltà venne occupata da
insolite e forestiere soldatesche. I trionfatori disarmavano i soldati
Toscani, s'impadronivano delle fortezze, del corpo di guardia del
palazzo vecchio, e delle porte. Al tempo medesimo Miollis, assaltata ed
occupata Pisa, se ne andava a Livorno, e quivi, disarmate le truppe del
gran duca, poneva presidio nei forti, guardie sul porto, mano sui
magazzini Inglesi e Napolitani. Un Reinhard, commissario del direttorio,
recava in sua potestà la somma delle cose, ed ordinava che i magistrati
continuassero a fare gli uffizi in nome della repubblica Francese.
Disfatto dai repubblicani il governo Toscano, partiva per Vienna con
tutta la sua famiglia il gran duca, e gli fu dato facoltà dagli
occupatori del suo stato di portar con se parte del mobile del palazzo
Pitti, e alcuni capi di pittura e di scoltura notabili. Il caso strano
mosse, non tutti, ma parte dei Toscani: piantarono i soliti alberi sulle
piazze, fecero discorsi, gridarono libertà. Pure non si fecero tanti
schiamazzi, come altrove.

Il dominio dei Francesi in Toscana cominciò da opere spietate. Gli esuli
Francesi, o preti o laici che fossero, che sotto il placido dominio di
Ferdinando si erano ricoverati, furonne senza remissione cacciati.
Restava papa Pio, che vecchio, infermo, ed oramai vicino all'ultimo
termine della vita se ne stava assai riposatamente nella Certosa di
Firenze. Quest'ultima quiete gli turbarono i repubblicani, sforzandolo a
partire alla volta di Parma, poi fin oltre in Francia al tempo stesso
della partenza di Ferdinando. Tanto era il timore, che avevano di
un'opinione! Partiva il canuto e cadente pontefice, poco conscio di se
per l'infermità e per la disgrazia, molto salutato dalle pietose e meste
popolazioni. Strada facendo era chiuso nelle fortezze, poi venne serrato
in Brianzone, finalmente trasportato in Valenza di Delfinato: quivi
concluse nell'esilio una vita, che con tanto apparato di maestà e di
potenza aveva incominciato. L'accompagnò sempre lo Spina, che fu poi
cardinale, dolce e pietoso officio. Da questo esempio imparino i popoli,
quanto siano flusse, e labili queste umane sorti, e che se la libertà
può nascere qualche volta dalle guerre, non può mai dal disprezzo delle
cose tenute rispettabili per lunga età da popoli intieri.

Ad uno spettacolo compassionevole succedeva uno spettacolo orrendo. I
Francesi partiti in tre schiere affrontavano valorosamente il dì
ventisei di marzo i Tedeschi sulle sponde dell'Adige. Montrichard con la
destra faceva forza d'impadronirsi di Legnago; Victor e Hatry con la
mezzana, assaltate le terre di Santa Lucìa e di San Massimo, difese
esteriori di Verona, si sforzavano di aprirsi il passo a questa città;
Moreau finalmente, con cui militavano Delmas, Grenier e Serrurier, aveva
carico di vincere, e questo era il principale sforzo, Pastrengo, e
Bussolengo, di passar l'Adige, e di riuscire minaccioso sul fianco di
Verona, e degl'imperiali. Ad un punto prese tutte le tre schiere
andavano alla fazione loro, e già la battaglia ardeva con molta
uccisione per ambe le parti da Legnago fin oltre Bussolengo. Al primo
romore delle armi era corso il presidio di Legnago governato dal
colonnello Skal ad occupar le mura e la strada coperta; le guardie
esteriori già si urtavano coi Francesi, ai quali davano favore i fossi,
le siepi, e gli alberi che ingombravano il terreno. Si combatteva con
grandissimo valore dai Francesi e dai Tedeschi sotto le mura di Legnago,
presso Anghiari, ed a San Pietro per alla strada di Mantova.
Combatterono i repubblicani felicemente a San Pietro, infelicemente ad
Anghiari, con fortuna pari a Legnago; ma la fortezza del luogo sosteneva
gli avversarj. Kray, che si era alloggiato con una grossa banda a
Bevilacqua, come prima ebbe udito il pericolo, spediva il tenente
maresciallo Froelich per soccorrerlo. Urtarono queste genti fresche i
Francesi in parecchj luoghi, ma principalmente a San Pietro, dove erano
più forti e già vittoriosi, e superata finalmente la forte ed ostinata
resistenza loro, gli costrinsero a piegare, ed a ritirarsi oltre
Anghiari e Cerea verso il Tartaro. Vinto Montrichard a Legnago con
perdita di circa due mila soldati, gli Alemanni si mettevano in punto di
perseguitarlo. Ma sopraggiungevano a Kray le novelle, che Victor e
Hatry, battute aspramente le terre di Santa Lucia e di San Massimo, si
erano impadroniti della prima, e si sforzavano di occupare fermamente la
seconda, dalla quale, entrati a viva forza già sette volte, altrettante
erano stati risospinti. Restarono feriti in questa ostinata mischia i
due generali Austriaci Liptay e Minkwitz. Soprantendeva alla difesa di
questi luoghi, e di Verona stessa il tenente maresciallo Keim, buono e
valoroso soldato. Così in questa parte stava la battaglia in pendente
per l'acquisto di Santa Lucìa dall'un de' lati, e per la conservazione
di San Massimo dall'altro. Tuttavia vi si continuava a combattere: un
terrore profondo occupava Verona, non sapendo i Veronesi qual fine fosse
per avere quel lungo ed aspro combattimento, e molto temendo dei
Francesi per le ingiurie antiche e nuove. A questo stato dubbio sotto le
mura di Verona s'aggiunse la rotta toccata dalle genti Alemanne sull'ala
loro destra, governata dai generali Gottesheim ed Esnitz; il che fece
fare nuovi pensieri a Kray, distogliendolo del tutto dal seguitare i
repubblicani oltre l'Adige verso Mantova. Era, come abbiam detto, il
sito di Pastrengo e Bussolengo munitissimo per molte fortificazioni, che
consistevano in ventidue ridotti, in frecce, trincee di campagna, e
teste di ponti. Urtarono i Francesi condotti da Delmas e da Grenier, con
tanto impeto tutte queste opere, che sebbene gli Austriaci vi si
difendessero virilmente, le sforzarono. Il caso fu tanto subito, che
questi ultimi non poterono rompere i ponti di Pastrengo e di Polo, per
modo che i repubblicani acquistarono facoltà di passar l'Adige, e di
correre per la sinistra sua sponda contro Verona, e quella parte
degl'imperiali, che aveva le stanze sulla strada verso Vicenza. Al tempo
stesso in cui Delmas e Grenier vincevano a Bussolengo, Serrurier più
oltre, e più su distendendosi a stanca, aveva cacciato i Tedeschi dai
monti di Lazise, in ciò ajutato efficacemente dal capitano di fregata
Sibilla, e dal luogotenente Pons colle navi sottili, con le quali
custodivano il lago di Garda. Perdettero gli Austriaci in questi fatti
cinquemila soldati tra morti e feriti, con mille prigionieri, e sette
cannoni. Mentre si combatteva sull'Adige, i Francesi assaltavano
Wukassowich sulle frontiere del Tirolo sopra il lago di Garda. Già si
erano fatti signori di Lodrone, ed avevano guadagnato molto spazio oltre
i laghi d'Iseo e d'Idro. Ma infine vennero in ogni parte respinti,
perchè Wukassowich era uomo di valore, conosceva i luoghi, ed in quella
proporzione più forza acquistava, che più negli stati ereditarj
s'internava. Non così tosto ebbe Kray inteso la rotta della sua ala
destra, che, lasciato un presidio sufficiente in Legnago, s'incamminava
a presti passi, malgrado della stanchezza de' suoi soldati, a Verona,
per preservarla dal gravissimo pericolo che le sovrastava. Vi arrivava
il venzette e ventotto, e l'assicurava. Nè contento a questo, mandava
Froelich più oltre in ajuto dell'ala sua destra, che pericolava a
cagione del passo acquistato dai Francesi sull'Adige. Ma Scherer, forse
intimorito per le rotte di Legnago e di Lodrone, se ne ristette, e non
fece più alcun movimento d'importanza per usare la vittoria di
Bussolengo. I due eserciti stanchi dal lungo combattere, pieni di morti
e di feriti, convennero di sospendere le offese un giorno per dar
sepoltura ai primi, e cura ai secondi. Continuavano i Francesi in
possessione della sinistra riva dell'Adige, ed era forza, o che i
Tedeschi ne gli cacciassero, o ch'essi cacciassero i Tedeschi di Verona.
Se cadeva Verona, era vinta la guerra pei primi, e Suwarow avrebbe
potuto arrivare senza frutto. Se i Francesi erano cacciati dalla riva
sinistra, era vinta la guerra per gli Austriaci. Sovrastava adunque agli
uni ed agli altri la necessità del combattere, ma più ai repubblicani
che ai loro avversarj, perchè se gl'imperiali reggevano contro l'impeto
loro insino al giungere dei Russi, ogni probabilità persuadeva, che
l'aggiunta di una forza tanto potente renderebbe preponderanti le
partite in favor dei confederati.

Adunque alle dieci della mattina del trenta marzo, i Francesi condotti
da Serrurier, passato sugli acquistati ponti il fiume in grosso numero,
assaltarono Esnitz e Gottesheim, ai quali già si era congiunto con genti
fresche Froelich. Un'altra parte di repubblicani condotta da Victor si
innoltrava verso i luoghi superiori della valle, ed in Montebaldo verso
la Chiusa e Rivole, coll'intento di occupare i monti ai quali si
appoggiavano i Tedeschi, e di guadagnare la strada di Vicenza. Avevano i
Francesi del Serrurier, assaltando con un impeto grandissimo, guadagnato
molto campo, e già insistevano sopra Parona, luogo distante ad un miglio
e mezzo da Verona. In questo pericoloso momento, Kray mandava fuori
ottomila soldati, e partitigli in tre colonne, gli sospingeva ad urtare
i Francesi. La prima gli assaliva dalla parte di Parona, la seconda per
la strada del Tirolo verso Rivole, la terza lungo le montagne di
Mantico. Ne sorse un combattimento molto fiero, in fin del quale
prevalsero gli Austriaci, ed i Francesi pensarono al ritirarsi, non
senza qualche dissoluzione nelle ordinanze. In questo fatto per frenare
l'impeto del vincitore, e dar campo ai vinti di ritirarsi, prestò opera
egregia la cavallerìa Piemontese. Restava che si potesse ripassare a
salvamento il fiume; una parte passò; ma Kray, avendo occupato i ponti
con la cavallerìa, e rottogli per mezzo dei granatieri di Korber,
Fiquelmont e Weber, tagliò la strada ai superstiti, che, deposte le
armi, vennero in suo potere. Quasi tutta la parte che era salita ai
monti, fu in questa guisa superata e presa. Noverarono i Francesi mille
soldati tra morti e feriti: dodici centinaja venuti sani in poter delle
genti imperiali ornarono il trionfo di Kray. Non conquistarono i
Tedeschi alcuna artiglierìa, perchè un solo pezzo aveva con se condotto
Serrurier. Perdettero gli Austriaci poca gente, sì per le buone mosse
ordinate dal generale loro, e sì per l'ardore inestimabile, col quale
andarono all'assalto, e che sopraffece in breve tempo il nemico.

Dalle raccontate fazioni si vede, che Scherer aveva con arte lodevole
ordinato la battaglia di Verona, ma che fece errore nel non seguitare
subitamente l'aura favorevole della fortuna sull'ala sinistra, che era
nel primo fatto rimasta vittoriosa; poichè se il giorno medesimo della
battaglia, cioè il ventisei, od almeno il ventisette avesse fatto passar
il fiume a tutta l'ala medesima, e l'avesse spinta gagliardamente contro
il fianco di Verona, se ogni probabilità non inganna, avrebbe rotto
Keim, che solo si sarebbe trovato a combattere, ed acquistato la città,
innanzi che Kray arrivasse in ajuto con le genti vincitrici di Legnago.
Ognuno vede, quali effetti avrebbe partoriti la presa di una città così
nobile, e di sito tanto importante, con la sconfitta di due ali
degl'imperiali. Non errò dunque Scherer per difetto di arte, ma bensì
per mancanza d'ardire tanto più da condannarsi, quanto più quello fu il
solo adito, che la fortuna in tutta questa guerra gli abbia aperto alla
vittoria. Narrasi, che Moreau lo confortasse al raccontato partito, ma
che non vi si volle risolvere.

Risultava dalle due battaglie di Verona, che gli Austriaci passavano
l'Adige a portar guerra sulla sua destra sponda. Dal canto suo Scherer
si era accampato dietro il Tartaro, tra Villafranca e l'Isola della
Scala, attendendo a fortificarsi ed a riordinare i suoi: aveva fermato
il suo campo principale a Magnano. Ma le sue condizioni divenivano ogni
ora peggiori; perchè il nemico incominciava a romoreggiarli sui fianchi
ed alle spalle con truppe armate alla leggiera. Wukassowich, sceso dal
Tirolo tra il lago di Garda e l'Iseo, minacciava Brescia, oltrechè il
colonnello San Giuliano mandato da Wukassowich aveva spazzato tutto il
campo tra la destra dell'Adige ed il lago di Garda, per modo che il
navilio, che i Francesi avevano sul lago, era stato costretto a cercar
ricovero sotto le mura di Peschiera. Da un'altra parte Klenau, partitosi
dall'ala sinistra Austriaca con soldati corridori, era comparso sul Po,
aveva messo a romore le due sponde, precipitato in fondo le navi
Francesi, e costretto i repubblicani a rifuggirsi o in Ferrara, o in
Ostiglia. Si trovava adunque il generalissimo di Francia in grave
pericolo, ed aveva tanto più forte cagione di temere, quanto il suo
esercito scemato per le perdite fatte nelle giornate precedenti, era
divenuto di numero inferiore a quello d'Austria. Oltre a tutto questo
non isfuggiva a Scherer, che a Suwarow, ritardato solamente dalle piogge
insolite, che avevano fatto gonfiare oltre modo i fiumi ed i torrenti,
si accostava: il che avrebbe del tutto fatto prevalere il nemico se
prima dell'arrivare del Russo non ristorava la fortuna cadente.
Ricordavasi delle antiche vittorie, considerava esser quei medesimi
Francesi, vincitori di tante guerre, avvertiva, quelle terre medesime,
sulle quali insisteva essere state poco tempo innanzi testimonio di
tante e sì gloriose loro fazioni. Mosso da tutto questo, nè mancando
anche d'animo per se medesimo, si risolveva a cimentarsi di nuovo col
nemico, sperando che Magnano avrebbe restituito le cose perdute a
Verona. Dall'altro lato il generale Austriaco, non fuggendo il tentar la
fortuna da se solo, agognava ancor esso la battaglia, perchè non voleva
dar tempo al nemico di riordinarsi, e riaversi dall'impressione delle
rotte precedenti, nè lasciar raffreddare l'impeto de' suoi tanto più
imbaldanziti dalle vittorie recenti, quanto più le avevano acquistate,
mentre era ancor fresca la memoria di tante loro sconfitte. Forse ancora
Kray nel più interno del suo animo desiderava una nuova battaglia per
operare, che per suo mezzo la guerra fosse del tutto vinta innanzi che
arrivassero il generalissimo Melas, ed il forte maresciallo di Paolo. Se
tale fu il suo pensiero, come è da credersi, e' bisognerà confessare,
ch'egli avesse una gran fede in se medesimo, e nissun dubbio della
vittoria; perchè se perdeva coi possenti ajuti tanto vicini, avrebbe
meritamente incorso molta riprensione per aversi commesso colle sole
armi Austriache alla fortuna. Ivano all'affronto i due nemici divisi in
tre schiere, il dì cinque aprile. La destra dei repubblicani guidata da
Victor e Grenier marciava all'assalto di San Giacomo: la mezzana
governata da Montrichard e Hatry, sotto guida suprema di Moreau, doveva
sloggiare l'inimico da' suoi posti tra Villafranca e Verona. La sinistra
sotto la condotta di Serrurier aveva il mandato d'impadronirsi di
Villafranca e di andarsi approssimando all'Adige. Delmas, soldato
animoso, e molto arrischiato, accennava con un po' di antiguardo a
Dossobono per fare spalla alla mezzana. Il generale Austriaco col fine
di superare il campo di Magnano, e di cacciare i Francesi oltre il
Tartaro ed il Mincio, aveva ordinato i suoi per modo che il generale
Zopf guidasse la destra, Keim la mezzana, ed il generale Mercatin la
sinistra: un antiguardo condotto da Hohenzollern assicurava Zopf, ed un
grosso retroguardo di tredici battaglioni sotto guida di Lusignano, non
obbligandosi a luogo alcuno, era presto per accorrere ai casi
improvvisi, e soccorrere quella parte che inclinasse. Al tempo stesso
Kray aveva comandato al presidio di Legnago, che uscisse a percuotere
nel fianco destro del nemico, ed a Klenau, che turbasse viemaggiormente
le rive del Po. Sorgeva una fierissima battaglia; benchè i Francesi
fossero inferiori di numero guadagnavano nondimeno, valorosissimamente
combattendo, del campo, e facevano piegar l'inimico. Si vedeva in tutto
questo ed il valore solito dei soldati repubblicani, e la perizia dei
loro capitani. Serrurier, risospinto prima ferocemente da Villafranca,
fatto un nuovo sforzo, e riordinati i suoi, se ne impadroniva. Delmas si
spingeva ancor esso avanti; Moreau il seguitava con eguale prudenza e
valore. Victor e Grenier sforzavano San Giacomo, e vi si alloggiavano.

Volle Kray rompere Moreau con aver fatto girar un grosso corpo a fine di
attaccar il Francese alle spalle, ed al tempo medesimo urtava
impetuosamente Delmas. Questa mossa ottimamente pensata poteva trarre a
duro partito Moreau, s'ei non fosse stato quell'esperto capitano ch'egli
era. Ma risolutosi incontanente su quanto gli restava a fare in sì
pericoloso accidente, invece di camminare dirittamente, si voltava con
grandissima audacia a destra, ed assaltava sul destro fianco coloro, che
disegnavano di assaltarlo alle spalle. Per questa tanto bene ordinata
mossa gli Austriaci furono rotti, e fugati verso Verona, a cui si
accostavano Delmas e Moreau con le altre due schiere compagne: già il
terrore assaliva la città. Pareva in questo punto disperata la battaglia
pei Tedeschi: ma Kray ordinava a nove battaglioni del retroguardo, che
si spingessero avanti, condotti dal generale Lattermann, ed urtassero il
nemico, tre da fronte a sinistra, cinque di fianco. Fu questo urto dato
con tanto ordine ed impeto, che i Francesi, svelta per forza la vittoria
dalle loro mani, se ne andarono rotti in fuga. Così chi aveva vinto con
sommo valore, era stato vinto con pari valore. A questo decisivo passo
ordinarono Scherer e Moreau un po' di retroguardo, che loro restava,
quest'era l'ultima posta, e mandatolo contro il nemico insultante, non
solamente ristoravano la fortuna della battaglia, ma ancora rompevano
del tutto la mezzana schiera degl'imperali, e fugavano Keim fin quasi
sotto alle mura di Verona. Restava un ultimo rimedio a Kray; quest'erano
i restanti battaglioni del retroguardo. Se essi fallivano, la fortuna
Austriaca era vinta, ed i trionfi dei Francesi ricominciavano su quelle
terre già tanto famose per le segnalate fatiche loro. Serraronsi i
freschi battaglioni Alemanni, adoperandosi virilmente Lusignano sui
Francesi con un incredibile furore. Non piegarono i repubblicani, ma
s'arrestarono: nasceva un urtare, un riurtare tale, che pareva che più
che uomini tra di loro combattessero. Stette lungo spazio dubbia la
vittoria, e già, checchè la fortuna apparecchiasse ad una delle parti,
era per ambedue salvo l'onore. Finalmente la tenacità Tedesca prevaleva
all'impeto Francese; i repubblicani furono piuttosto che cacciati,
svelti dal campo di battaglia. Rotto l'argine, precipitaronsi
impetuosamente contro i vinti i vincitori, e ne fecero una strage
grandissima. La schiera di Serrurier, che si era conservata intiera, e
tuttavia teneva Villafranca, fu costretta a mostrar le spalle al nemico,
non senza scompiglio nelle ordinanze, pel caso improvviso, lasciando il
fardaggio, le artiglierìe, ed i feriti in poter del vincitore. Non fu
fatto fine al perseguitare, se non quando sopraggiunse la notte.
Perdettero i repubblicani più di quattromila soldati tra morti e feriti,
con tremila prigionieri: rimasero in preda al vincitore diciasette pezzi
d'artiglierìa, con salmerìe, munizioni e bagaglie in quantità.
Noveraronsi fra i feriti Beaumont, Dalesme, Pigeon e Delmas. Nè fu la
vittoria senza sangue per gl'imperiali, perchè desiderarono circa
tremila soldati tra uccisi e feriti. Quasi un ugual numero erano venuti
come prigionieri in mano dei Francesi, ma la più parte furono riscattati
durante la rotta. Mercantin, capitano in molta stima presso gli
Austriaci sì pel suo valore, come per la dolcezza della sua natura, fu
tra gli uccisi. Morirono altri uffiziali di grado e di nome, fra i quali
il maggiore Voggiasi, che avendo combattuto valorosamente nel precedente
fatto di Legnago, si era meritato la croce di Maria Teresa. Durò la
battaglia dalle ore sei della mattina sino alle sei della sera. Il
valore vi fu uguale da ambe le parti, la vittoria utilissima alle armi
imperiali. Spianò Kray col suo valore la strada alle vittorie di Melas e
di Suwarow.

Scherer, scemato il numero de' suoi, e scemato altresì l'animo loro per
le sconfitte, dopo di aver fatto alcune dimostrazioni, come se volesse
fermarsi sul Mincio, si deliberava a ritirarsi sulla sponda destra
dell'Adda, per ivi fare opera, se ancora possibil fosse, di arrestar
l'inimico, e difendere la capitale della Cisalpina. A questa
deliberazione, piuttosto inevitabile che volontaria, dava motivo la
grande superiorità del nemico, accresciuto dalle forze Russe per guisa
che sommava a sessantamila combattenti, non noverati quei di Wukassowich
e di Klenau, che romoreggiavano sui corni estremi, mentre il suo, tolti
i pressidj, ch'era obbligato a lasciare in Mantova ed in Peschiera, ed
in altre fortezze di minor importanza, non passava i ventimila. La
medesima deliberazione rendevano necessaria i progressi fatti, e che
tuttavia facevano Wukassowich e Klenau, il primo verso i monti sulla
sinistra dei repubblicani, il secondo sulle rive del Po, dove metteva
ogni cosa a romore. Si levavano i popoli a calca al suono delle vittorie
Tedesche, e dell'arrivo dei Russi, gente strana, e riputata
d'invincibile valore, non considerando, se il dominio Austriaco e Russo
avesse a mostrare maggiore benignità, che quello che volevano levarsi
dal collo. Ma il presente sempre noja i popoli, mentre il futuro gli
alletta, perchè giudicano del primo col senso, del secondo
coll'immaginazione.

Bene è da condannarsi, che i comandanti Russi ed Austriaci queste mosse
popolari in paesi estranei a loro con parole, con iscritti e con fatti
suscitassero e fomentassero. Perciocchè nelle sollevazioni dei popoli, e
nelle guerre civili ogni più peggior male si contiene, ed ai forestieri;
che non possono vincere con le sole armi, l'umanità prescrive che se ne
astengano, e che lascino riposare altrui. Le guerre bisogna lasciarle
fare a chi ha il carico di farle, non a chi ha il carico di pagarle.
Oltre a ciò, siccome gli eventi delle guerre sono sempre dubbj, poco
umana cosa è il sollevare i popoli contro coloro, che possono tornare a
vendicarsi. Queste sommosse molto ajutavano gl'imperiali, perchè
intimorivano gli avversarj, tagliavano le strade, e davano spiatori
utilissimi ai nuovi conquistatori. Esse erano più o meno forti, secondo
le varie inclinazioni dei luoghi, ma molto romorose nel Polesine e nel
Ferrarese. Grandi tempeste ancora si levavano contro i Francesi nel
Bresciano e nel Bergamasco: Wukassowich vi trovava molto seguito.

Arrivati i Francesi sulle sponde dell'Adda, fiume assai più grosso, e di
rive più dirupate che il Mincio e l'Oglio non sono, nel seguente modo vi
il alloggiavano. Serrurier con la sinistra custodiva le parti superiori
del fiume, stanziando a Lecco sul lago, dove aveva una testa di ponte
fortificata, a Imbezzago ed a Trezzo. In quest'ultima terra si
congiungeva con la battaglia, o mezzana schiera, alla quale erano
preposti Victor e Grenier, e che, sprolungandosi a destra, si distendeva
sino a Cassano. Possedeva sulla destra del fiume una testa di ponte con
trincee munite di artiglierìe, ed oltracciò le artiglierìe del castello
dominavano questa parte. Un grosso di cavalleria (perchè essendo Cassano
posto sulla strada maestra per a Milano, i repubblicani presumevano che
i confederati avrebbero fatto impeto contro di questa terra), stava
pronto, alloggiato essendo dietro a Cassano, ad accorrere, ove d'uopo ne
fosse. La destra sotto la condotta di Delmas, si sprolungava lungo
l'Adda, con assicurare Lodi e Pizzighettone. Quest'era l'alloggiamento
preso dai Francesi sulle rive dell'Adda, in cui giudicarono poter
arrestare il corso alla fortuna del vincitore. Intanto una grande
mutazione si era fatta nel governo supremo dell'esercito. I soldati
repubblicani stimandosi invincibili, perchè non soliti ad esser vinti,
avevano concetto un grandissimo sdegno contro Scherer, di tutte le loro
disgrazie accagionandolo. I meno coraggiosi si erano anche perduti
d'animo, e questo sbigottimento di mano in mano si propagava: l'immagine
di Francia già s'appresentava alla mente dei più, e quelle terre
Italiane diventavano loro odiose. Le subite ed estreme mutazioni dei
Francesi davano a temere ai capi per modo, che dubitavano aver presto a
contrastare non solamente col nemico, ma ancora con la cattiva
disposizione dei propri soldati. Già si mormorava contro Scherer, ed il
meno che dicessero di lui, era, che non sapeva la guerra. Certo, essendo
tanto declinato del suo credito, ei non poteva più oltre governar con
frutto, e la confidenza ed il coraggio dei soldati per nissun altro modo
potevano riaccendersi, che con quello di mutar il capo, e di surrogargli
un generale amato da loro e famoso per vittorie. Videsi Scherer queste
cose, e conformandosi al tempo, rinunziò al grado, con rimetterlo in
mano di Moreau, e con pregare il direttorio, che commettesse in luogo di
lui la guerra al capitano famoso per le Renane cose. Piacque lo scambio:
Scherer, confidate le sorti Francesi al suo successore, se ne partiva
alla volta di Francia. I repubblicani intolleranti di disgrazie
l'accusarono in varie guise; ma se la disciplina non era buona, ciò dai
cattivi esempi precedenti si doveva riconoscere. Quanto alla perizia
nell'arte della guerra, non si vede di quale altro fatto si possa
biasimare, se non di non aver corso gagliardamente, e senza posa contro
Verona nella giornata dei ventisei, quando, rotta l'ala destra
Austriaca, si era fatto signore del passo del fiume. Del rimanente il
disegno principale di questo stesso fatto dei ventisei, e così quello
dell'asprissima battaglia di Magnano, non sono se non da lodarsi, nè la
sua ritirata dall'Adige all'Adda in circostanze tanto sinistre mostra un
capitano di poco valore: ma l'aver fatto guerra infelice in Italia in
memoria tanto fresca di Buonaparte nocque alla sua fama, ed accrebbe
l'impazienza dei repubblicani. Da un altro lato non si debbe defraudare
della debita lode Moreau per aver consentito al recarsi in mano il
governo di genti vinte, e quando già poca o niuna speranza restava di
vincere. Sapeva egli, che il difendere lungo tempo le rive dell'Adda
contro un nemico tanto potente, non era possibile: ma andò considerando,
che il cedere senza un nuovo esperimento la capitale della Cisalpina,
che aveva i suoi soldati congiunti co' suoi, e che era alleata della
Francia, gli sarebbe stato di poco onore, ed oltre a ciò voleva, con
ottenere qualche indugio, dar tempo al munire di provvisioni le fortezze
del Piemonte. In questo mezzo arrivavano alcuni ajuti venuti di Francia,
dal Piemonte, e dalla Cisalpina. Per tutto questo deliberossi di voltar
il viso al nemico, e di provare se la fortuna fosse più favorevole alla
repubblica sulle sponde dell'Adda, che su quelle dell'Adige.

Arrivava Suwarow a fronte del nemico, e senza soprastare, si risolveva a
combatterlo. Suo pensiero era stato, dappoichè aveva il freno dei
collegati, d'insistere sulla destra verso i monti, piuttosto che
seguitare il corso del Po, perchè desiderava di disgiungere i Francesi,
che combattevano in Italia, da quelli che guerreggiavano nella Svizzera.
Per la qual cosa andava radendo le falde dell'Alpi, ed amò meglio
tentare il passo del fiume più verso il lago, che verso il Po. Divideva,
come i Francesi, i suoi in tre parti: commetteva la prima che marciava a
destra al generale Rosemberg, che aveva con se Wukassowich, guidatore
dell'antiguardo. Questa parte aveva il carico di aprirsi il varco in
qualche luogo vicino al lago. La seconda, cioè la mezzana guidata da
Zopf e Ott, doveva far opera di passare in cospetto di Vaprio, e
d'impadronirsi di questa terra. Finalmente la terza, che camminava a
sinistra, commessa al valore del generalissimo Austriaco Melas, andava
porsi a campo a Triviglio contro l'alloggiamento principale dei Francesi
a Cassano. Francesi e Russi, nuovi nemici, eccitavano l'attenzion del
mondo.

Serrurier, dopo di aver combattuto, e respinto con sommo valore i Russi
condotti dal principe Bagrazione, che avevano assaltato la testa del
ponte di Lecco, aveva, ritirandosi per ordine di Moreau verso il centro,
lasciato alcune reliquie di un ponte di piatte rimpetto a Brivio, per
cui egli si era trasferito oltre il fiume. La notte dei ventisei aprile
Wukassowich di queste reliquie presentemente valendosi, ed avendo
riattato il ponte, varcava, e s'insignoriva di Brivio, dove non trovava
guardie di sorte alcuna. Nè noi possiamo restar capaci, come in tanta
vicinanza del nemico, ed in tanto sospetto di una battaglia imminente, i
Francesi non abbiano riguardato questo passo importante con un gagliardo
presidio. Passato, correva Wukassowich la vicina contrada, e non trovava
vestigia di nemico, se non se ad Agliate, ed a Carate. Ciò non ostante
molto pericolava la sua squadra, se le altre non avessero passato nel
medesimo tempo. Andava Suwarow accompagnato da Chasteler generale
dell'imperator Francesco, capitano audacissimo e di molta sperienza,
sopravvedendo i luoghi per trovar modo di passare all'incontro di
Trezzo. Pareva anche agli ufficiali, che soprantendevano l'opera delle
piatte, e del passare i fiumi, il varcare impossibile per la rapidità e
profondità delle acque, e per la natura rotta e scoscesa delle grotte.
Tuttavia non disperava dell'impresa Chasteler; però fatto lavorar
sollecitamente i suoi soldati nel trasportar le piatte e le tavole
necessarie, tanto s'ingegnò, che alle cinque della mattina del
ventisette mandava a pigliar luogo sulla destra un corpo di corridori,
che vi si appiattavano, senza che i Francesi se ne accorgessero, e poco
poscia passava egli stesso con tutte le genti della mezza schiera armate
alla leggiera. Parve cosa strana a Serrurier, il quale, udito del passo
conseguito da Wukassowich, marciava per combatterlo, e si trovava a
Vaprio. Ma da quell'uomo valente ch'egli era, raccolti subitamente i
suoi, anche quelli che erano stati fugati da Trezzo, ingaggiava la
battaglia col nemico, non ben ancor sicuro della possessione della
destra riva. Piegava al durissimo incontro l'antiguardo dei confederati,
e sarebbe stato intieramente sconfitto, se non arrivava subitamente al
riscatto con tutta la sua schiera l'Austriaco Ott. Si rinfrescava la
battaglia più aspra di prima tra Brivio e Pozzo. Mandava Victor alcuni
reggimenti dei più presti in aiuto di Serrurier, il quale
valorosissimamente instando, già era in punto di acquistare la vittoria,
quando giungevano in soccorso di Ott le genti di Zopf, e facevano
inclinar la fortuna in favor degli alleati; perchè dopo un sanguinoso
affronto cacciarono i Francesi da Pozzo, e gli misero in fuga. Un
colonnello Austriaco fu morto in questo combattimento, il generale
Francese Baker fatto prigione. Ingegnossi Grenier di raccozzare a Vaprio
le genti rotte, ma indarno, perchè assaltato dagli Austriaci e Russi fu
rotto ancor esso, ed obbligato a ritirarsi frettolosamente. Era accorso
Moreau in questo pericoloso punto, ma la sua presenza non valse a
ristorare la fortuna della battaglia. Per questa fazione fu Serrurier
respinto all'insù, ed intieramente separato dall'altre parti
dell'esercito.

Mentre nel raccontato modo si combatteva fra le due schiere superiori,
Melas più sotto non se n'era stato ozioso. Avevano i Francesi con forti
trincee munito una testa di ponte sul canale Ritorto, pel quale avevano
l'adito libero sulla riva sinistra. Melas, che sebbene fosse già molto
innanzi con gli anni, era nondimeno uomo di gran cuore, assaltava col
fiore de' suoi granatieri questa testa di ponte; ma vi trovava un duro
intoppo, perchè con estremo valore ostarono i Francesi, ed anzi
parecchie volte il ributtarono. Infine dopo molto sangue e molte morti,
superava tutti gl'impedimenti, e si rendeva padrone del passo del canale
Ritorto. Restava a superarsi, opera molto più difficile, la testa del
ponte sull'Adda molto fortificata. Quivi fuvvi il medesimo furore per
l'assalto, il medesimo valore per la resistenza. Ma crescevano ad ogni
momento i soldati freschi ai confederati, per modo che spingendosi
avanti sui cadaveri dei loro compagni, che quasi pareggiavano il
parapetto, con le bajonette in canna superarono il passo, e fecero
strage del nemico. Moreau, che in questa orribile mischia si era
mescolato coi combattenti, comandava a' suoi, che, abbandonato e rotto
il ponte, si ritirassero. Ciò mandarono ad effetto, aspramente seguitati
dal nemico. Ebbero comodità di rompere, non tutto, ma solamente una
parte del ponte: sulla opposta riva attendevano a riordinarsi. Ristorava
prestamente Melas il ponte, ed una nuova, ed ugualmente aspra battaglia
ingaggiava coi repubblicani, che animati dalla presenza e dai conforti
del loro generalissimo virilmente si difendevano. Ma già la fortuna più
poteva che il valore; già tutte le schiere superiori erano o separate, o
volte in fuga, e già, oltre la schiera di Melas passata a Cassano, una
novella squadra, che aveva varcato a San Gervasio, urtava i Francesi per
fianco: già Moreau medesimo era in pericolo di esser preso dai
vincitori, che il cingevano d'ogn'intorno.

Altro consiglio non gli restava se non quello di partirsi prestamente
con tutte le sue genti, lasciando intieramente la vittoria in poter di
coloro, che l'avevano acquistata. Ma questa risoluzione non era facile a
condursi ad effetto, perchè gli Austriaci vincitori da ogni parte
baldanzosamente instavano. Pure pel disperato valore de' suoi soldati,
che amavano meglio perdere la vita, che il loro capitano, Moreau si
riscattava da quel duro passo, e perduta intieramente la battaglia, e
lasciato Milano sicura preda ai confederati, gli parve di condurre a
presti passi l'esercito sulla destra sponda del Ticino. Melas e Suwarow
si ricongiunsero a Gorgonzola. Da quanto si è fin qui raccontato si
vede, che nissuna speranza di salute restava a Serrurier. Fu assaltato
dai due corpi riuniti di Rosemberg e di Wukassowich. Si difendeva con un
valore degno di lui e de' suoi soldati; e sebbene il combattimento fosse
tanto disuguale pel numero, tanto fece, che si condusse intero a
Verderia, e quivi affortificatosi con molta prestezza ed arte attendeva
a difendersi. Ma essendosi finalmente accorto dal continuo ingrossar del
nemico, dell'infelice successo della battaglia sulle altre parti, e
tempestando da tutte le bande le artiglierìe nemiche sopra uno spazio
assai ristretto, chiese i patti, e gli conseguì molto onorevoli. Gli
ufficiali avessero la facoltà di tornarsene sotto fede in Francia, i
soldati fossero i primi ad avere gli scambi. Combatterono in questo
fatto con molta fede e valore i reggimenti Piemontesi condotti dal
generale Fresia. Serrurier e Fresia furono trattati umanamente dai
vincitori. Un presidio lasciato in Lecco sotto il colonnello Soyez,
imbarcatosi sul lago, e giunto con prospera navigazione a Como, arrivava
a salvamento sulle rive del Ticino; difficile, e coraggiosa impresa.
Mancarono in questa battaglia di Cassano, che fu una delle più aspre e
sanguinose che si siano vedute, dei Francesi meglio di due mila uccisi,
ed altrettanti feriti: cinque mila prigioni vennero in poter del
vincitore; tra questi Serrurier, Baker e Fresia. Furono scemati
gl'imperiali di tre mila soldati o morti, o feriti. Molte armi e
bandiere conquistate accrebbero l'allegrezza loro. Più di cento cannoni
venuti in poter loro attestarono massimamente la grandezza della
vittoria. Errarono, come è evidente, i Francesi in questa battaglia,
prima per aver troppo disteso le ali loro, poi per negligenza nel
sopravvedere: il che diè comodità a Wukassovich ed a Chasteler di
passare a Brivio ed a Trezzo; del resto combatterono col solito valore.
Debbonsi lodare i confederati di un valor pari, di molta destrezza, e di
maggior audacia nell'aver passato. Tuttavia, se non era Chasteler, che
prestamente accorse in ajuto dei passati con genti fresche, la cosa si
sarebbe ridotta dal canto dei confederati in gravissimo pericolo, e
probabilmente la loro audacia sarebbe stata stimata temerità.

La vittoria di Cassano, che compiva quelle di Verona e di Magnano, e
faceva tanto crescere il nome imperiale in Italia, recò in poter degli
alleati tutta la Lombardia, ed il Piemonte. In tanta disuguaglianza di
forze militari, ajutate dalle inclinazioni dei popoli, non si comprende
come i Francesi si siano risoluti a lasciare tanti presidj nelle
fortezze dei paesi abbandonati, era evidente, che sarebbero stati
costretti a capitolare, atteso massimamente che le più non erano
difendevoli lungo tempo. Mantova sola poteva, e doveva guardarsi, perchè
abile a sostenersi, e ad aspettare i sussidj di Francia, e quanto
portassero i destini da Napoli per opera di Macdonald. Se dopo le rotte
di Verona e di Magnano, si fossero chiamati i presidj a congiungersi
colla parte principale avrebbero potuto combattere del pari, e tenere in
pendente la fortuna. Ma avendo voluto combattere spartitamente, furono
anche spartitamente debellati, colpa o di soverchia confidenza in se
stessi, o di poca avvertenza dei loro generali.

Le genti Russe più affaticate delle Austriache per lungo viaggio, si
riposarono dopo la battaglia. Fu perciò commessa la cura a Melas di
condurre quelle dell'imperatore Francesco in Milano già vinto prima che
occupato. Importava altresì, che un paese Austriaco fosse dagli
Austriaci ritornato alla consueta obbedienza. Vivevasi in Milano con
grandissima sospensione di animi, perchè i reggitori della repubblica,
con tutti gli addetti ed aderenti loro, non avevano altra speranza in
tanta mutazione di fortuna, che quella di salvarsi esulando in Francia.
I partigiani del governo antico sollevavano gli animi a grandi speranze,
e si promettevano nella depressione altrui l'esaltazione propria. Ognuno
pensava od a fuggire la tempesta che sovrastava, od a farla fruttificare
in suo pro. Gli amatori del governo imperiale buoni compassionavano i
repubblicani, stimandogli piuttosto fanatici che malvagi, i cattivi gli
volevano perseguitare, i pessimi denunziare, i profligati calunniare.
Questi umori covavano. Era un gran fatto, che la sede di una repubblica
riconosciuta dalla maggior parte dei potentati d'Europa, e che poc'anzi
pareva, a tanti gloriosi gesti, ed alla forza dei Francesi
appoggiandosi, che fosse per durare molti secoli, ora con tanto
precipizio cadesse, ed al nulla si riducesse. Il pensare da una parte
agli ordinamenti sì civili che militari, che vi regnavano, alle pompe
che vi si spiegavano, ai discorsi che vi si facevano, agli scritti che
vi si pubblicavano, ai trionfi che vi si menavano, alle imprese ed alla
militare gloria di Buonaparte che vi risplendevano; dall'altra alla
sembianza, ch'ella, non che fra pochi dì, fra poche ore avrebbe, dee
soprapprendere con maraviglia e con istupore qualunque uomo, anche di
quelli che più sono avvezzi a considerare queste umane vicissitudini.
Sapevano i capi della repubblica, quale ruina sovrastasse, ma le cattive
novelle si celavano al volgo, ed inorpellate cose si dicevano, ora di
vittorie francesi, ora di alloggiamenti insuperabili da loro fatti, ora
di fiumi impossibili a varcarsi, ora di mosse maestrevoli e sicure
eseguite dai repubblicani, ora di una apprestata per arte, e prossima
ruina di tutte le genti imperiali: questa fama nutricavano
diligentemente, e con ogni studio. Con questo falso corrompevano il
vero; i popoli si confondevano. In su questo, ecco arrivare a porta
Orientale dalla parte di Cassano soldati repubblicani alla sbandata,
carri di feriti, fastelli di munizioni e di bagaglie, armi sanguinose,
ogni cosa retrograda. Principiava il popolo a fare discorsi ed adunanze;
la sera cresceva il terrore degli uni, l'ansietà degli altri. Partivano;
scortati da qualche squadra di cavalleria alla volta di Torino i
direttori della repubblica Marescalchi, Sopransi, Vertemati-Franchi, e
con loro quasi tutti coloro, che, o nei gradi fossero, o no, avevano
maggiormente partecipato del governo repubblicano. Portò il direttorio
con se denaro del pubblico, di cui una parte mandava a Novara: venne
poco dopo in poter degli alleati. Rimase in Lombardìa Adelasio, uno dei
quinqueviri, avendo trovato grazia appresso agl'imperiali per aver loro
svelato i depositi dei denari, e degli archivj della repubblica. Degli
altri repubblicani Italiani che fuggivano, e con loro le donne ed i
figliuoli, che erano uno spettacolo compassionevole, i più se ne
partivano poveri, perchè ai ladronecci avendo mostrato piuttosto sdegno
che imitazione, potevano meglio essere accusati d'illusione che di vizj.
Nè il duro dominio, di cui erano stati testimonj e vittime, nè le
Tedesche grida che loro suonavano alle terga, gli svegliavano dal
lusinghevole sonno; che anzi varcando miseri, esuli, e squallidi le Alpi
durissime, andavano ancora sognando la loro felice repubblica, sì forte
era la malattia, che gli occupava. Quanto a quelli che non avevano
sognato, le stesse Alpi in cocchi dorati coi depredatori della patria
loro varcavano.

Arrivava il vincitore Melas il dì ventotto aprile in cospetto della
città. Gli andavano all'incontro sino a Cressenzano, l'arcivescovo, ed i
municipali. Poco dopo entrava trionfando, accorrendo il popolo in folla,
e con lietissime grida salutandolo. Udivansi le voci: _Viva la
religione, viva l'imperatore Francesco secondo_. Cresceva ad ogni
momento la calca; pareva, che tutta la città si versasse a vedere, ed a
salutare i soldati, e le insegne dell'antico signore. La sera si
accesero i lumi alle case, si fecero cantate, balli, fuochi
d'allegrezza: dimostrazioni tutte, che si erano fatte per lo innanzi ad
ogni novella di rotte Austriache. La bontà del popolo Milanese
risplendette in questo importante fatto: non fece ingiuria, nè minaccia
ad alcuno. Ma quando arrivò la gente del contado, s'incominciarono le
persecuzioni contro i giacobini, o veri o supposti, e andò a sacco il
palazzo del duca Serbelloni. Per frenar il furore di quest'uomini
facinorosi in paese tanto riputato per la dolcezza degli abitatori,
l'amministrazione temporanea, che si era creata, esortava il popolo ad
astenersi da ogni ingiuria, ed a non contaminare con insolenze e
persecuzioni l'allegrezza comune. Avvisava inoltre, che chi non
obbedisse, sarebbe castigato. Volendo Melas, ed il commissario imperiale
Cocastelli dare maggior nervo a queste esortazioni, avvertivano, che al
governo solo s'apparteneva la punizione de' rei, e che chi s'arrogasse
vendette private, o turbasse il pubblico, sarebbe senza remissione
punito militarmente. A questo modo si frenarono in Milano le
intemperanze popolari. Solo, poco tempo dopo, si udì il mal suono, che
erano stati arrestati alcuni dei capi dello stato repubblicano, che poi
si mandarono carcerati alle bocche di Cattaro. Fu questa, non so se
cautela o castigo, cagione di grave dolore e terrore, perchè i presi
erano uomini ragguardevoli per dottrina e per virtù. Si sentiva tosto
un'altra voce sinistra, che le cedole del banco di Vienna avessero a
spendersi come contante: parve enorme in quel fiorito paese, in cui era
ignota la peste delle carte pecuniarie. Incominciossi a temere delle
persone e degli averi: ciò contaminava l'allegrezza recente. Arrivava
intanto Suwarow; il guardavano come un nuovo uomo: disse
all'arcivescovo, essere venuto a rimettere la religione in fiore, il
papa in seggio, i sovrani in onore. Si maravigliavano i popoli a tanto
amor del papa: si taceva che fosse scismatico. Soggiunse ai municipali
venuti a fargli riverenza, che gli vedeva volentieri; che solo
desiderava, che come suonavano le parole loro, così avessero i
sentimenti. Dal che si vede, che Suwarow vecchio se ne intendeva.

Restavano a compirsi da Suwarow due imprese, secondo che il consigliasse
il procedere dell'avversario: quest'erano, o di premere a destra per
disgiungere i Francesi d'Italia da quei della Svizzera, o d'incalzare
sulla stanca, passando il Po, per impedire la congiunzione di Macdonald
con Moreau. Sulle prime, non ben certo della risoluzione del generale di
Francia, accennava all'una parte ed all'altra, mandando dall'un lato
Wukassowich grosso ad invadere il Novarese ed il Vercellese, dall'altro
Rosemberg, grosso ancor esso a romoreggiare sul Vogherese. Così
aspettava a pigliare deliberazioni più risolute, secondo che
insegnassero gli andamenti del nemico.

Dal canto suo Moreau, essendo ridotto il suo esercito a quindici mila
combattenti, aveva considerato, che senza pericolo di estrema ruina, non
poteva starsi a difendere la fronte del Ticino, siccome quella che era
troppo estesa, e non corroborata da alcuna fortezza. Pertanto si era
risoluto ad abbandonarla, portandosi più indietro. Ma a quale parte gli
convenisse condursi, stava in dubbio; perchè o doveva ancor egli pensare
al tenersi accosto all'Alpi per consentire con Massena, che continuava a
combattere aspramente in Isvizzera, o al piegarsi sulla destra del Po
per dar la mano a Macdonald, al quale aveva mandato ordine, che da
Napoli partendo, e prestamente viaggiando venisse a congiungersi con
esso lui sulle sponde della Trebbia. Elesse questo secondo partito, nè
perchè non si sia deliberato a condursi direttamente a Genova, passando
il Po tra Pavia e Voghera, a noi non appare, se forse non fu per dar
animo con la sua propinquità ai comandanti delle fortezze assediate di
sostentarsi. Per la qual cosa visitato Torino, e quivi informatosi
diligentemente, se le strade da Genova a Piacenza fossero praticabili
per le artiglierìe, nè temendo di essere seguitato così presto, perchè i
grossi torrenti del Canavese si erano per le pioggie smisurate gonfiati
strabocchevolmente dietro a lui, e le strade ne erano soffocate,
conduceva l'esercito nei contorni d'Alessandria, alloggiandolo in un
sito molto forte. L'ala sua destra era assicurata da Alessandria e dal
Tanaro, la sinistra da Valenza e dal Po. Per tal modo non abbandonava
del tutto le pianure, e si teneva la strada aperta verso gli Apennini.
Per la quale deliberazione del capitano di Francia fu necessitato
Suwarow a fermare la guerra tra la destra del Po, e la catena di quei
monti. Erano cinte d'assedio dagli alleati Peschiera, Pizzighettone, il
castello di Milano, e Mantova. Ma non indugiarono lungo tempo ad
arrendersi Peschiera ed il castello, fatto leggiere difese;
Pizzighettone si tenne più lungamente, infine un caso fortuito di una
conserva di polvere, che accesa da una bomba, aveva intronato tutta la
terra, diè causa di dedizione ai difensori. Rimanevano in favor dei
Francesi Mantova, intorno alla quale, siccome piazza di maggiore
importanza, Kray si affaticava, e con Mantova tutte le fortezze del
Piemonte. Ingrossati gli alleati dai corpi che avevano oppugnato le
fortezze conquistate, e fatti arditi dalle sollevazioni dei popoli in
loro favore, si accostavano a Moreau coll'intento di cacciarlo per forza
da quel forte nido, in cui si era ricoverato. Ma credendo, che egli
fosse più debole, o i Francesi più perduti d'animo, in vece di andar
all'incontro con forze grosse ed unite per venirne ad una battaglia
giusta, giudicarono di poterlo snidare con dimostrazioni parziali, e con
romoreggiarli all'intorno. Passarono i confederati, massimamente Russi,
il dì undici maggio, il Po a Bassignana; i Francesi, essendo andati ad
urtargli, gli ruppero, e tuffarono nel fiume. Ripassaronlo più grossi il
giorno seguente, ed assaltarono virilmente i repubblicani; ma essi più
virilmente ancora resistendo, rimasero superiori, ed uccisero gran
numero d'imperiali; i superstiti cacciarono nel fiume. Nè quale utilità
avessero questi assalti particolari, io non lo so vedere, perciocchè,
quando puoi vincere con tutte le forze, non ti devi mettere a pericolo
di perdere con una parte. Dall'altro lato Keim, acquistato
Pizzighettone, era venuto ad ingrossare Rosemberg sulla destra del Po, e
fatto forza contro Tortona, facilmente la recava in suo potere,
essendosi i Francesi ritirati nel forte. Tentata invano l'ala sinistra
di Moreau, avvisarono i confederati di far pruova, se minacciando sulla
destra, il potessero sforzare alla ritirata. A questo fine si
appresentarono molto grossi a San Giuliano, che accenna a Marengo, luogo
vicino ad Alessandria. Ma Moreau, che conosceva l'arte, ed aveva
penetrato l'intento del nemico, ricusava il combattere, difendendosi con
la fortezza degli alloggiamenti. Ciò fu cagione, che Suwarow pensasse a
fare il principale sforzo della guerra sulla sinistra del Po. Della qual
cosa accortosi il generale di Francia, usciva, traversata la Bormida,
dal suo campo, ed assaltava con impeto grandissimo Keim e Froelich, che
avevano le stanze a San Giuliano, ed obbedivano a Lusignano.
S'ingaggiava una battaglia molto viva, traendo i Francesi a scaglia, e
caricando con la cavallerìa. Avrebbero anche vinto quella pugna, se per
caso fortuito non sopraggiungeva con genti fresche Bagrazione, che
entrando nella battaglia nel momento, in cui già i confederati
piegavano, gli sostenne, ed obbligò Moreau a tirarsi indietro. Ritirossi
infatti, ma intiero e minaccioso, tornando nel suo sicuro alloggiamento
fra i due fiumi. Fu sanguinosa la zuffa da ambe le parti, ed ambedue si
attribuirono la vittoria. Così Moreau dimostrava, che era ancor vivo, e
che gl'infortunj presenti non gli avevano tolto nè la mente, nè la
fortezza d'animo.

Oramai la guerra, che gli romoreggiava tutto all'intorno, lo sforzava a
far nuove deliberazioni. Wukassowich, accompagnato da un principe di
Roano, conquistato il Vercellese, si era fatto avanti sino alle prime
terre del Canavese, e tutto vi metteva a romore. Keim ancor egli
tempestava sulla destra del Po, per modo che il generale Francese si
trovava spuntato da ambi i lati. Oltre a ciò i popoli del Canavese,
condotti da preti e frati si erano levati a calca contro i repubblicani.
Mondovì parimente si muoveva contro di loro; Fossano e Cherasco il
seguitavano. Ceva incitata da un ufficiale Tedesco di singolare audacia,
prese le armi, tumultuava. Alba si sommuoveva, e creato il suo vescovo
Pio Vitale, comandante delle armi, si avventava contro i Francesi ed i
democrati del paese. Si commisero sotto l'imperio del vescovo atti di
grande crudeltà. Asti stesso tanto vicino al campo di Moreau, invaso da
contadini armati, e stimolati da alcuni curati, di cui avevano le
lettere, vide saccheggiarsi il palazzo municipale, e la chiesa del
Carmine da questa plebe sfrenata, che gridava _viva la fede_, _viva San
Secondo_! Il presidio Francese non penò poco a cacciargli: pure
finalmente gli cacciò, uccidendone un centinajo. Poi venne il generale
Meusnier saccheggiando il paese per punirgli, e ne fece per giudizj
militari uccidere un altro centinajo. I compagni gli gridavano martiri.
Le terre Astigiane grondavano sangue, quasi in sul cospetto di Moreau.
Pensava egli alla salute de' suoi: vedendo piena troppo grossa, e che
non era più tempo di aspettar tempo, passando per Asti, Cherasco e
Fossano, e lasciate ben guardate Alessandria e Tortona, andava a porsi
alle stanze di Cuneo, per avere le strade libere verso Francia pel colle
di Tenda, e per la valle dell'Argentera. Mandava una grossa banda a
castigare Mondovì; come i sollevati a niuna cosa avevano perdonato, che
fosse, o paresse, o si supponesse a loro contraria, nemmeno alle donne
di coloro che chiamavano a morte, perciocchè crudelmente le
svillaneggiavano e stupravano; così i repubblicani parimente a niuna
cosa perdonarono, non salvando nemmeno l'onestà dei monasterj delle
donne. Preti e frati, capi delle sommosse, dopo di aver ucciso
crudelmente i repubblicani, furono essi medesimi uccisi soldatescamente
dai repubblicani. In mezzo a questi atroci accidenti, di cui ambe le
parti si rendevano ree, Buronzo del Signore, arcivescovo di Torino,
mandava fuori, a petizione di Musset, commissario di Francia, lettere
pastorali lodatrici del governo repubblicano, e pareggiatrici delle sue
massime a quelle del Vangelo. Poi crescendo vieppiù la rabbia dei
popoli, pubblicava una pastorale esortatoria, in cui molto amorevolmente
citando frequenti passi delle sacre scritture, confortava i popoli a
quietare, e ad obbedire ai magistrati. Questi erano veri ufficj di
pastore delle anime; ma la rabbia, e la concitazione degli altri cherici
erano più potenti delle amorevoli esortazioni dell'arcivescovo:
dicevano, che le faceva per forza, e forse era vero; altri il chiamavano
giacobino. Da Cuneo il generale della repubblica, lasciatovi un forte
presidio, si conduceva, essendo oggimai stremo di genti, sul destro
dorso degli Apennini.

Partiti i Francesi, ciò fu cagione che l'amministrazione del Piemonte,
che Moreau passando per Torino aveva creato di quattro persone,
Pelisseri, Russignoli, Capriata e Geymet, in surrogazione di Musset
tornatosi in su quei primi romori, in Francia, andasse a far capo in
Pinerolo, perchè le valli dei Valdesi, vicine a questa città, ed abitate
da popoli quieti e nemici di ogni scandalo, davano un adito sicuro a
ripararsi in Francia. Quivi concorrevano tutti i Piemontesi, ed altri
Italiani, che avevano più speranza nella fuga, che nella benignità del
vincitore. Le cose erano disperate: pure quest'uomini ingannati dalle
solite fantasime, con grandissima acerbità sdegnati minacciavano ancora
i nemici, ed incitavano i popoli ad armarsi in sostegno della
repubblica. Per la partenza medesima dei soldati di Francia si
moltiplicavano a dismisura in Piemonte le sommosse popolari. La rabbia
politica, il zelo, come pretendevano, della religione, spesso ancora
l'amore del sacco, e gli odj privati producevano questi effetti. Sorse
ad accrescergli un manifesto mandato da Suwarow ai Piemontesi dalle sue
stanze di Voghera, il quale con parole aspre e minatorie spiegava le
intenzioni imperiali: che gli eserciti vincitori mandati dall'Austria e
dalla Russia in nome del legittimo sovrano del Piemonte verso il
Piemonte volgevano il passo; che venivano per rimettere il re sul trono
de' suoi augusti antenati, del quale per la perfidia loro l'avevano i
suoi nemici detruso; che venivano, perchè la religione trionfasse,
perchè il Piemonte da quel duro e tirannico giogo, al quale da' suoi
oppressori era stato posto, si liberasse, perchè il mal costume, che
essi in tutti i cuori andavano seminando, si spegnesse; che sapevano
quale amore, quale fedeltà i Piemontesi portassero all'augusta casa di
Savoja, la quale da tanti secoli con tanta gloria e sapienza gli aveva
governati; gli esortavano pertanto ad armarsi per una causa nell'esito
felice della quale tutta la felicità loro consisteva: pensassero ai loro
antenati, quelle armi in mano di nuovo si recassero, che erano state sì
spesso vittoriose contro il comune nemico; accorressero sotto le insegne
dell'esercito vittorioso, ch'egli reggeva, si unissero, e sarebbero
gl'impostori, che per opprimergli gli avevano ingannati, cacciati per
sempre dalle terre loro; che alle armi gl'invitava solo pel sostegno
della religione; che alle medesime gl'invitava solo per la conservazione
delle proprietà: che i due imperatori, ed ei per loro, promettevano
protezione, ed assistenza ai fedeli, perdono al deboli, castigo ai
scellerati. Si armassero adunque, concludeva, si armassero, ed alle
genti imperiali si accostassero: pensassero, quanto fosse pietoso il
liberare il Piemonte dalla tirannide acerbissima dei giacobini; ciò da
loro richiedere l'onore, ciò richiedere il dovere; non gli rattenessero
le false promesse: solo valere il giuramento antico, non quello prestato
ad un governo iniquo; le sublimi virtù dei due imperatori abbastanza
dimostrare, che la fede sua nel promettere o benignità o castigo,
viverebbe santa ed inviolata.

Queste parole atterrivano maravigliosamente gli uomini avversi, perchè
sapevano, che Suwarow era uomo capace di fare più che non diceva.
Dall'altro lato le genti stimolate si sollevavano: atroci fatti
seguitavano parole incitatrici. Carmagnola, città vicina a Torino, si
levava a romore, ed ammazzava i repubblicani che viaggiavano alla
spicciolata: i repubblicani accorsi armatamente da Pinerolo ammazzavano
i Carmagnolesi, ardevano le case loro, e davano inesorabilmente a morte
i frati, autori della sommossa. Queste cose succedevano a ostro di
Torino: a tramontana delle peggiori. Il Canavese, provincia dotata di
popoli armigeri e fieri, vieppiù s'infiammava; vi sorgevano opere, parte
da commedia, parte da tragedia. Un antico ufficiale in riposo d'Austria,
che Branda-Lucioni aveva nome, giudicando che quello fosse tempo da
prevalersene, si era fatto capo di villani armati, e già aveva corso
sollevando, e depredando il Novarese ed il Vercellese, quando fermatosi
in Canavese, pose la sua sede in Chivasso. Le turbe agresti che il
seguitavano, erano andate, strada facendo, ingrossandosi: le chiamava
masse cristiane. Questo Branda con le sue masse, quando arrivava in una
terra, prima cosa, atterrava l'albero della libertà, e piantava in suo
luogo una croce: quivi poscia s'inginocchiava, e stava un pezzo orando.
Poi trovava il paroco, e si confessava e comunicava. Nè dimenticava la
cura del corpo; perchè si dava al desinare, ed usava anche del vino
immoderatamente: la massa cristiana vedeva spesso andar a onde il buon
uomo. Nè gli importava, che due più che una volta le medesime cose nello
stesso giorno facesse, perchè quanti villaggi visitava, tante le
ripeteva. S'informava, se nella terra fossero giacobini, ed avveniva,
che i giacobini erano sempre i più ricchi: erano messi o a taglia o a
ruba. Chi non pagava, predato o carcerato, ma il pagar la taglia mezzo
sicuro di riscatto. Due cappuccini aveva per segretari: preti, curati e
frati l'accompagnavano con forche, picche, pistole e crocifissi. Frati
erano d'ogni sorta e di ogni colore, ed armati in varie e strane guise:
un curato accinto di pistole assai ben grosse, custodiva il passo della
Stura. I villani seguitando facevano gesti e schiamazzi, parte ridicoli,
parte tremendi. Il terrore dominava il Canavese. Non solo chi aveva
opinione contraria, ma chi aveva o lite, o interesse contrario con
alcuno di quest'uomini fanatici, era chiamato a strazi, a prigionìa, ed
a morte. Nè preservava l'età, o la virtù, o l'innocenza; tutti erano da
un incomposto furore lacerati. Sonsi vedute donne tratte, per opinioni o
vere o supposte, alle ingiurie estreme da uomini sceleratissimi: sonsi
veduti magistrati rispettabili legati con corde, e svillaneggiati con
ogni obbrobrio da uomini facinorosi, che avevano anticamente, e sotto il
governo regio chiamati a giustizia per commessi delitti: sonsi veduti
vecchi infermi, o scempiati da queste masse furibonde, o fuggenti con
istento la cieca rabbia, che gli perseguitava. Le matte cose, che questo
Branda dava a credere alle sue masse, sono piuttosto di un altro mondo,
che di questo; perchè diceva, che con bastoni e con pali avrebbe preso
la cittadella di Torino, ed elle se lo credevano; che avrebbe preso
Francia, e se lo credevano; che Gesù Cristo gli compariva, e se lo
credevano; e preti e frati applaudivano, e più applaudivano, nelle
meriggiane ore, che nelle mattutine. Credo, che scena simile a questa
non sia stata al mondo mai. Intanto il buon uomo si prendeva le taglie,
ed attendeva al vino. Infine, prima i preti timorosi, poi i villani
sospettosi incominciarono a subodorar l'umore, e diedero mano al
mormorare. Brevemente, vedendosi scoperto, si cansò, e temendo, che i
generali Russi o Tedeschi, ai quali non piacevano le opere nefande, gli
dessero premio secondo i meriti, andava domandando attestati di ben
servito a questo ed a quello, massime ai preti: alcuni gliene diedero, o
per compassione o per timore; i più gli ricusarono. Il vescovo, e la
città di Novara sdegnosamente glieli negarono, fu posto pe' suoi
portamenti in carcere a Milano, e vi stette tre mesi. Durerà lungo tempo
la memoria di questo Branda in Canavese, come caso di credulità sciocca,
e di furore pazzo. Ai tempi che seguirono, e quando i repubblicani
tornarono in Piemonte, prevalse fra di loro l'uso, che chi parteggiava,
o fosse creduto parteggiare pel governo regio, Branda da questo lepido
capo si chiamasse. Intanto le masse sollevate continuavano, nè furono
sciolte, se non quando i confederati, fatti più sicuri dalle vittorie,
giudicarono, i moti composti essere migliori degl'incomposti.

Frattanto Suwarow intendeva l'animo all'acquisto di Torino, perchè
essendo città capitale, si stimava che la possessione di lei, facendo
risorgere l'immagine del regno, inviterebbe i popoli a tornar all'antica
obbedienza. Oltre a questo, importavano agli alleati il suo sito, molto
accomodato alla guerra, e la copia delle artiglierìe e delle munizioni,
che vi si trovava ammassata. Non aveva potuto Moreau, per la debolezza
delle genti, che gli restavano, lasciar in Torino un presidio
sufficiente, e dalla guarnigione della cittadella in fuori non vi era
forza che potesse preservar la città quantunque fosse cinta di mura
forti, ed ordinate, secondo l'arte, a difesa. Ad un recinto tanto largo
appena avrebbe potuto bastare contro l'oppugnazione tutto l'esercito,
che il generale di Francia aveva condotto oltre i sommi gioghi dei
monti. Solo vi era dentro una guardia cittadina, che prima urbana,
poscia nazionale chiamata, ed avendo oggimai a noja e le mutazioni e le
guerre, e le grida di questo o di quello, intendeva solamente a
conservare intatte le proprietà e le persone. Arrivava Wukassowich con
genti regolari, e turbe paesane; faceva la chiamata. Rispondeva
Fiorella, volersi difendere. L'Austriaco, occupato il monte dei
Cappuccini, che dalla riva opposta del Po sopraggiudica la città, e
piantatevi alcune artiglierìe, non grosse, ma da guerra sciolta,
principiava da quel luogo rilevato a dar la batterìa; rispondevano, ma
debolmente le artiglierìe della mura. Non facendo frutto con le palle,
provò le bombe, perchè sapeva, che si resisteva piuttosto pel difetto
delle armi, e delle genti necessarie ad espugnare, che per la sufficenza
del presidio. S'accesero alcune case vicine alla porta di Po; il che fra
quello strepito di artiglierìe accrebbe molto il terrore; già le menti
commosse credevano approssimarsi l'estremo sterminio. In questo punto la
guardia urbana apriva la porta. Entrarono a furia i soldati corridori di
Wukassovich; gli accompagnavano, cosa di grandissimo spavento, le turbe
informi di Branda-Lucioni. Salvaronsi frettolosamente in cittadella i
pochi soldati repubblicani, che alloggiavano in città, dei quali alcuni
furono presi, altri uccisi. Già Torino non era più in poter di Francia,
ma non era ancora del tutto in poter d'Austria, perchè su quel primo
giungere le turbe contadinesche dominavano. Per primo fatto, ed in sul
bell'entrare uccisero un Ghiliossi, ufficiale d'artiglierìa molto
riputato, il quale, quantunque fosse in voce di amare il governo nuovo,
si era mescolato, certo molto imprudentemente, coi circostanti per
vedere passare quegli uomini arrabbiati. Scoperto, _oh_, _ecco un
giacobino_, dissero, e tosto l'ammazzarono. Il suo cadavere fu lasciato
giacere nel sangue lungo tempo, e ad esso con gli scherni e con
gl'impropreri insultavano. Le feroci masse ebbre di rabbia e di vino,
correvano le contrade, riempiendo l'aria di grida orribili; si
promettevano il sacco. Un cavaliere Derossi, colla spada nuda in mano,
gli guidava ed animava, e correndo con loro gridava, e faceva che
gridassero _Viva il re_, _viva la casa di Savoja_, _muojano i
giacobini_. In mezzo a queste grida la moltitudine sfrenata dava il
sacco alle case Ferrero e Miroglio, ed al caffè di Scanz, a quelle come
di giacobini, a questo per non so quale insegna repubblicana. Derossi
faceva minacce a chi affacciatosi alle finestre, non gridasse: _Viva il
re._ Mangiari di ogni sorta, e fiaschi di vino si calavano continuamente
e so dire, molto volentieri, dalle finestre, perchè non era tempo da
esitare. I villani gridavano senza posa, _muojano i giacobini_! _dove
sono questi giacobini_? _che ci si diano qua_: _che stiam facendo_, _che
non gli ammazziamo tutti_? Giacobini e non giacobini si nascondevano,
perchè sapevano, qual discernimento abbia in simili casi il volgo.
Insomma Torino pieno di spavento aspettava qualche gran ruina, e se i
confederati non fossero stati presti ad accorrere, ed a frenare quegli
uomini furibondi, sarebbero forse avvenuti mali peggiori di quelli che
si temevano. Premevano gli animi di tutti i pensieri delle cose presenti
e future.

Quando i tumulti, che avevano conquassato il Piemonte, alcun poco
restarono, entrava a guisa di trionfatore il generalissimo Suwarow.
Andava in sul giungere nella chiesa metropolitana di San Giovanni per
ringraziare Iddio dell'acquistata vittoria. Fu ammesso molto volentieri
al bacio della pace, ed alla celebrazione dei divini misteri
dall'arcivescovo Buronzo, il quale, dopo di aver lodato alcuni giorni
prima la repubblica, ora chiamava nelle sue nuove pastorali il generale
Russo, inviato del Signore, novello Ciro. Nè si oppose al vedere certe
immagini, che si andavano vendendo, e che il volgo ignaro osservava
maravigliando, nelle quali la Russia, l'Austria e la Turchia erano
rappresentate con gli attribuiti della Santissima Trinità. Queste cose
io narro bene a mala voglia; pure son costretto a narrarle per amor
della verità, e perchè i nostri nipoti sappiano, quanto noi siamo stati
pazzi.

Intanto Fiorella, che governava la cittadella, traeva con le
artiglierìe; i confederati traevano contro di lui: era vicino un altro
sterminio; i miseri Torinesi tra Francesi, Russi, Austriaci,
repubblicani, regj, dalle paure e dai dolori non potevano respirare.
Infine le due parti convennero, perchè altrimenti la sede del re ne
andava in sobbisso, che i confederati non assalterebbero la cittadella
dalla parte della città, ed i Francesi non infesterebbero la città dalla
cittadella. Era Suwarow continuamente veduto, e corteggiato dai nobili;
i più savi consigliavano la moderazione, gli altri il rigore.

Il Russo, quantunque fosse di natura molto risentita, ed anzi acerba,
massime in queste faccende di stato, più volentieri udiva i primi che i
secondi, perchè giudicava secondo la ragione, non secondo le parzialità
del luogo, o i desiderj dì vendetta. Gli pareva, sebbene fosse venuto
dall'Orsa, che fosse oggimai tempo di riordinare lo stato, piuttosto che
di alterarlo con le acerbità, che generano nuove nimicizie e nuovi
sdegni. Chiamava a se il marchese Thaon di Sant'Andrea, e gli dava
carico di riordinare i reggimenti del re. Il marchese con un acconcio
manifesto esortava i soldati Piemontesi a tornare sotto le antiche
insegne, promettendo, che si sarebbero perdonate le trasgressioni, e si
aprirebbe volentieri il grembo a tutti gli sviati, che per le difficoltà
dei tempi si erano voltati a servire ai governi nuovi, e che prontamente
si rimettessero nell'obbedienza: a queste parole senza tardità i soldati
si raccoglievano. Poi Suwarow consigliandosi col marchese medesimo, e
con gli altri capi del governo regio creava, per dar forma alle cose
sconvolte, un governo interinale sotto nome di consiglio supremo, insino
al ritorno del re. Riputando poi a proposito di lui il dare la potestà
ai più affezionati, vi chiamava il marchese, i capi delle tre
segreterìe, i primi presidenti del senato e della camera dei conti,
l'avvocato, ed il procurator generale, l'intendente generale delle
finanze, il contador generale, ed il reggente il controllo generale;
voleva, che i magistrati antichi riprendessero gli uffizi; ordinava, che
il consiglio supremo fra le leggi emanate dopo la partenza del re,
scegliesse quelle che si dovessero conservare. Grave peso era addossato
al consiglio: le cose scomposte oltre ogni credere, massimamente le
finanze. Oltre la voragine della guerra, e le molestie, le fraudi, e le
rapine degli amministratori degli eserciti Russo ed Austriaco,
certamente non più continenti dei repubblicani, quei biglietti di
credito laceravano lo stato. Per liberarsene, decretava che si
spendessero, e nei pagamenti si accettassero, non a valor di segno nè di
editto, ma a valor di cambio, deliberazione giusta in se rispetto ai
particolari tra di loro, non rispetto al governo. Parve decreto enorme:
gravi risentimenti aveva prodotto la legge precedente, che aveva scemato
dei due terzi il valore dei biglietti, ma questa del consiglio, sancita,
come si disse, a petizione del conte Balbo, soprantendente le finanze,
del valore che solo valessero a valor di cambio, ne partorì dei più
gravi. Oltrechè i possessori si trovarono offesi della differenza tra il
valore edittale, e quel di cambio, la legge del governo istituito dai
Francesi aveva offeso solamente gl'interessi privati, mentre questa
offendeva gl'interessi privati ed il buon costume, ed aperse la porta ad
abusi innumerabili; imperciocchè s'incominciò a far disegni, ed a
negoziare sull'aggio, pessima corruttela dello stato sociale. Grande
difficoltà era pure nel provvedere le vettovaglie necessarie alle
popolazioni paesane, ed a tante genti forestiere; perchè la vernata
essendo stata molto aspra, vi era estrema carestia; e siccome i più
forti erano i primi a procacciarsele, così i vincitori, che si
chiamavano amici ed alleati, se ne vivevano largamente, mentre gli
uomini del paese pativano all'estremo dei cibi necessarj, ed erano
tormentati dalle ultime necessità; alcuni se ne morirono di fame. I
vincitori pascevano i cavalli coi granelli della saggina o sia meliga,
che è il principal cibo dei contadini del paese, ed i Piemontesi
affamati ne domandavano invano. Furon visti uomini costretti dalla
estrema fame razzolare, crudo ed insolito spettacolo in Piemonte, nello
stallatico dei cavalli, e pascersi dei granelli superstiti, miserabili
reliquie. A questo si aggiungeva, che se i villani frenati dai capitani,
avevano cessato, sebbene non intieramente, dal sacco e dalle
persecuzioni, i Cosacchi, i Panduri, e non so qual altra peste di questa
sorte, avevano principiato a far da loro. La parzialità pei Francesi era
il pretesto, la cupidigia la cagione, la violenza il mezzo, il furto il
fine. I Piemontesi non erano sicuri nè in casa, nè fuori; le case
andavano in preda, o per forza o per inganno; le ingiurie per le strade,
ed anche per le contrade della real Torino si moltiplicavano; varie
erano le forme: alcuni rapivano gli orologi di tasca, dicendo, _Jacob,
Jacob_, come dir giacobino; e gli rapivano ai giacobini, ed ai non
giacobini ugualmente. Toccavano altri i capelli, credendo, che i
giacobini gli avessero mozzi, e se venivano, gridavano _Jacob, Jacob_, e
mettevano l'uomo per la peggiore: nelle campagne, veduto chi andasse per
la strada ai fatti suoi, tosto gridavano _Jacob_, correvano dietro, ed
era forza riscattarsi, quando non si poteva fuggire. Io ho conosciuto un
repubblicano, che era fatto fuggire su pei monti da una stretta di
Panduri, che gli teneva dietro, gridando _fermati Jacob, fermati Jacob,
che siam truppe dell'imperatore_. Quella gente zotica si persuadeva, che
perchè eran truppe dell'imperatore, il repubblicano dovesse fermarsi; ma
ei si dileguava loro davanti con migliori gambe. Insomma la guerra è
guerra, i vincitori sono vincitori, ed il ciel guardi gli stati deboli
dagli alleati potenti. Non mai il Piemonte fu tanto squallido, quanto ai
tempi della presenza degli Austriaci e dei Russi.

Non si fece sangue per giudizj civili nè sotto il governo di Joubert, nè
sotto quello di Suwarow; ma dominando il Russo, molti partigiani del
nuovo stato, fra i quali non pochi virtuosi uomini, furono carcerati,
parte per odio, parte per assicurarsi di loro massimamente perchè i
repubblicani innanzi che partissero, avevano arrestato, e condotto
ostaggi in Francia per sicurezza dei compagni, i capi delle principali
famiglie nobili del Piemonte. Il collegio dei nobili di Torino pieno di
questi prigionieri di stato: eranvi il conte San Martino, il conte
Galli, il conte Avogadro, l'avvocato Colla, il giudice Braida, e con
molti altri quel Ranza, che al suono della rivoluzione del Piemonte sua
patria, era prestamente accorso da Milano, dove secondo la sua
disordinata natura, ma pure con sincerità d'animo, non contento di cosa
che si facesse, o di anima che vivesse, scriveva contro tutti senza
freno alcuno quanto gli suggeriva la mente sua torbida ed inquieta. Gli
scherni che loro si facevano dal popolazzo erano gravi, le minacce ancor
più gravi; le medesime carcerazioni nelle provincie.

Vedeva il consiglio, che per confermare lo stato del re, principalmente
nella capitale, si rendeva necessario l'espugnare la cittadella; perchè
non solamente ella era di sicurtà grande alle cose del Piemonte, ma non
si giudicava nemmeno onorevole l'avere quel morso in bocca nella sede
stessa della podestà suprema: laonde, acciocchè la faccenda camminasse
con maggior diligenza, si offerse a far le spese dell'oppugnazione. Il
giorno tredici giugno principiarono i confederati a lavorare al fosso,
ed alla trincea della prima circonvallazione, che si distendeva dalla
strada di San Calvario a quella di Susa, ed era distante solamente a
trecento passi dalla strada coperta. Non mancarono gli assediati a se
medesimi nel voler impedire colle artiglierìe, che i nemici tirassero a
perfezione la trincea. Ma questi con le solite arti affaticandosi, ed
ajutati con molto fervore dai contadini, che niuna fatica o pericolo
ricusavano, apprestarono le batterìe, e la mattina del diciotto diedero
mano a bersagliare la fortezza. Circa cento bocche da fuoco buttavano
contro di lei, parte di punto in bianco, parte e molto più di rimbalzo;
la quale ultima maniera di trarre fece nella piazza danni e rovine
grandissime; perchè siccome lo spazio, per non essere la cittadella
molto grande, in cui piovevano le palle, era angusto, così coi salti,
coi ribalzi, e coi rimandi loro avevano rotto tutte le traverse,
fracassato i carretti, ferito a morte un gran numero di cannonieri: il
suolo si vedeva smosso, ed arato per ogni verso. Tiratori Piemontesi
abilissimi dalle trincee con grosse carabine molto aggiustatamente
traevano, ed imberciavano i cannonieri per le cannoniere: i parapetti in
molte parti già squarciati e rotti. Faceva Keim, che da Suwarow aveva
avuto carico di quest'oppugnazione, la intimata alla piazza: rispondeva
Fiorella, volersi tuttavia difendere. Il bersaglio rincominciava più
forte che per lo innanzi, e continuava sino al mezzodì del diecinove. La
caserma, i magazzini, la casa stessa del governatore Fiorella ardevano:
una conserva di polvere aveva fatto scoppio; le casematte, per esservi
trapelata molt'acqua, non offerivano rifugio. Morti erano la maggior
parte dei cannonieri, le batterìe scavalcate, i parapetti distrutti; la
piazza ridotta senza difese d'artiglierìe. Già la seconda
circonvallazione si scavava a gittata di pistola dalla strada coperta, e
gli oppugnatori la continuavano con la zappa per modo che già erano
vicini a sboccare nel fosso. Il perseverare nella difesa sarebbe stato
piuttosto temerità, che valore; perciò Fiorella trattò della resa. Si
fermarono il dì venti i capitoli, pei quali si pattuì che il presidio
uscisse con gli onori di guerra; che deponesse le armi; che avesse
libero ritorno in Francia coi cavalli e colle bagaglie; che desse fede
di non servire contro i confederati fino agli scambj; Fiorella, e gli
altri ufficiali maggiori fossero, come prigionieri di guerra fino agli
scambj, condotti in Germania. Uscirono i vinti in numero di circa
tremila. Entrarono i vincitori il dì ventidue. Trovarono
trecentosettantaquattro cannoni, centoquarantatrè mortai, quaranta
obici, trentamila fucili, polvere, ed altre munizioni da guerra in
grande abbondanza; insigni spoglie conquistate in pochi giorni. In così
breve spazio di tempo ebbe la sua perfezione l'opera di sforzare la
cittadella di Torino, e fu costretta alla dedizione una fortezza, che in
una guerra anteriore aveva per ben quattro mesi vinto la contesa contro
un esercito assai grosso di Francia. Gli uffiziali d'artiglierìa, ed i
cannonieri Piemontesi, che in questo fatto combatterono pel re, fecero
opere di egregio valore. Dimostrossi massimamente singolare la virtù di
un Ruffini, capitano di non mediocre perizia, e molto dedito all'antico
governo. Ottenuta la cittadella, se ne giva Keim ad ingrossare sulle
sponde della Bormida Suwarow, al quale la fortuna stava preparando nuove
fatiche, e nuovi trionfi. Fecersi in Torino molti rallegramenti civili,
militari, e religiosi per la riacquistata cittadella. Ne pigliarono i
regj felici augurj. Mandava Suwarow pregando il re, acciocchè se ne
tornasse nel regno ricuperato. Ma l'Austria, che aveva altri pensieri, o
che era sdegnata per avere lui seguitato sino all'estremo la parte di
Francia, attraversava questo disegno: singolare condizione di Carlo
Emanuele, che la sua fede verso Francia tanto con lei non gli abbia
giovato ch'ella nol rovinasse, e che la sua ruina operata dalla Francia
tanto non abbia potuto coll'Austria, ch'ella il rintegrasse.

Per la conquista fatta dagli alleati dello stato di Milano, del
Piemonte, e delle tre legazioni, ne seguitava, che una moltitudine quasi
innumerevole di repubblicani italiani d'ogni sesso, d'ogni grado, e
d'ogni età, che si erano scoperti per la repubblica, fuggendo la furia
boreale che gli perseguitava, si erano ricoverati in Francia
massimamente nei dipartimenti vicini del Montebianco, dell'Isero, delle
Alpi alte, basse, marittime, e delle bocche del Rodano. Coloro che si
trovavano in maggiori angustie, si fermarono in questi dipartimenti,
sperando, che presto la Francia, dalla bassa fortuna in cui era caduta,
riscuotendosi, avrebbe di nuovo aperto loro le strade per tornarsene
nella patria. I più ricchi o i più ambiziosi, andarono ai piaceri ed
alle ambizioni di Parigi. Erano fra tutti diversi umori. I più timidi,
deplorando l'esiglio, che riusciva loro insopportabile, e stimando che
fosse aver diletto di ingannarsi da loro medesimi il nutrire speranza
che la Francia fosse per risorgere, perchè per le rotte d'Italia pareva
loro impossibile fermare tanta rovina, considerato massimamente che le
sinistre novelle ogni giorno più si moltiplicavano, desideravano di
rappattumarsi coi vincitori. I più costanti volevano aspettare qualche
tempo per vedere a qual cammino fossero per andare quelle acque così
grosse. I più animosi, non dubitando che la vittoria potesse visitar di
nuovo le insegne di Francia, facevano ogni opera per stimolarla a non
lasciar cadere le cose d'Italia, e con ogni istanza sollecitavano una
nuova passata dei repubblicani. Mettevano avanti la ricchezza del paese,
l'importanza di lui per la repubblica, la gloria acquistata, le menti
sdegnate alle enormità dei confederati, i desiderj rinnovellati di
Francia; cose tutte, che accrescevano facilità alla vittoria.
Promettevano, si offerivano, la potenza loro oltre ogni ragione
magnificavano.

Intanto il tempo passava, l'esiglio si prolungava, le speranze
scemavano, i bisogni crescevano, il forestiero aere diveniva loro ad
ogni ora più grave e più nojoso. In tanto infortunio la Francia gli
raccoglieva benignamente; conciossiachè, oltre qualche soccorso, col
quale il governo alleggeriva la sventura loro, trovarono nella cortesìa
dei Francesi ospitalità tale, che a loro tutte le cose erano in pronto,
salvo quelle che la sola patria può dare. Nè in questo pietoso ufficio
le opinioni operavano, perchè molti Francesi furono visti, ai quali era
in odio la repubblica, avere sollecitamente cura dei fuorusciti, nelle
case loro ricoverandogli, e con ogni più amorevole servimento
consolandogli. Tutte le terre Francesi, alle quali lo spettacolo degli
esuli era pervenuto, nel far loro benefizio emolavano le une alle altre.
Chambery, Grenoble, e Marsiglia si dimostrarono per questi benigni
risguardi piuttosto mirabili, che singolari. In mezzo al conforto ch'io
provo nel raccontare questa Francese umanità, non so s'io mi debba dire
una cosa orribile: pure per far conoscere l'età, io non sarò per
tacerla, e questa è, che a questi sfortunati Italiani si dimostrarono
duri, spietati, ed inesorabili la maggior parte di coloro, che erano
carichi delle spoglie d'Italia. Costoro altri fra gl'Italiani non
vedevano, se non quelli che avevano tenuto loro il sacco, e gli uni e
gli altri in mezzo alle gozzoviglie, dell'Italia e della Francia
ridevano. Avrebbero veduto con ciglia asciutte rovinare, e gir
sottosopra il mondo, se del mondo pei loro male acquistati piaceri non
avessero avuto bisogno. Così il ricco ed il povero, il repubblicano ed
il regio, gli amatori e gli odiatori dell'impresa d'Italia davano sulla
ospitale terra di Francia, quanto era in facoltà loro, ed
amorevolissimamente ai miseri Italiani. Solo coloro che principale
cagione erano, ch'eglino fossero caduti in quel caso estremo, e che
dall'Italia solamente avevano acquistato quello, che gli metteva in
grado di beneficare altrui, pane alcuno, neppure l'amaro, ai depredati
offerivano. Che anzi non solamente dalle laute e lascive mense loro gli
allontanavano, ma ancora dagli atrj, e perfino dalle porte crudelmente
gli ributtavano. Così al tempo stesso si vedeva quanto la umanità ha di
più tenero e di più generoso, e quanto l'avarizia ha di più duro e di
più spietato: tanto è vero che un sol vizio gli tira a se tutti, ed una
sola virtù tutte!

Gl'Italiani ricoverati in Francia, dico quelli che si erano acquistato
maggior credito nelle faccende, avevano persuaso a loro medesimi, che in
tanta tempesta di fortuna grande mezzo a far risorgere l'Italia, e ad
ajutare lo sforzo della Francia per ricuperarla, fosse il pretendere il
disegno di unirla tutta in un solo stato; perchè non dubitavano, che a
questa parola di unità Italica, gl'Italiani bramosamente non
concorressero a procurarla. Per la qual cosa volendo trar frutto
dall'occasione, si appresentarono, oltre le esortazioni non istampate, e
presentate ai consigli legislativi, con una rimostranza stampata, e
diretta al popolo Francese, ed a' suoi rappresentanti, la quale
favellando della necessità di creare l'unità d'Italia, con queste parole
incominciava: «Il tradimento e la perfidia hanno soli dato la vittoria
ad un nemico barbaro e crudele. Chi con maggiore efficacia gli favoriva,
reggeva allora la vostra Francia. Voi foste, come noi, ingannati, voi,
come noi, traditi da coloro, che dell'assoluta potestà dilettandosi,
volevano voi tutti in un con la libertà dei popoli precipitare in
quell'abisso, che le empie mani loro avevano aperto. Per pochi giorni
stette, che gli abbominevoli disegni loro, accompagnati da atroci
delitti, non si compissero; per pochi giorni stette, che voi, come noi,
più non aveste nè patria, nè leggi. Violando essi i vostri diritti più
santi, vendettero a prezzo, come gli spietati padroni vendono gli
schiavi loro, la libertà vostra, la libertà dei vostri alleati. Ma ora
s'incomincia a sperare. Quanto dolce ai nostri cuori mostrossi la vera
ed amichevole ospitalità, che in Francia trovammo, e quanto ella è
diversa dalle avare vessazioni degli agenti, dei somministratori, delle
compagnìe, che hanno spogliato l'Italia! Gli ajuti da quest'uomini vili
non ci vennero, nè noi gli avressimo accettati. Il gittare i nostri
liberi sguardi verso la patria nostra, mandare in dimenticanza, se fia
possibile, la grandezza dei mali, che da tutte le tirannidi sofferto
abbiamo, rintracciarne le cagioni, mostrarne i rimedj, collocare le
speranze nella giustizia, nella lealtà dei Francesi, e nei principj che
hanno manifestato, pruovare, che i popoli d'Italia debbono essere amici
ed alleati naturali della Francia, mostrare che vogliono esser liberi,
porre in chiaro finalmente, che l'unità d'Italia è necessaria alla
felicità, ed alla prosperità dei due popoli, fia l'argomento dello
scritto, che indirizziamo al popolo Francese, ed a' suoi
rappresentanti».

Dette poscia molte altre cose parte vere, parte di poca entità
sull'unità d'Italia, terminavano dicendo: «Se la repubblica Francese
finalmente non dichiara l'unità d'Italia, essa non potrà mai purgarsi da
quella opinione, in cui è venuta, quantunque ingiustamente, di perfidia
nei negoziati, di fraude nei patti, alla quale il direttorio ha dato
occasione di sorgere in tutta Europa per mezzo de' suoi agenti tanto
perfidi, quanto corrotti. In nome della repubblica Francese osarono essi
cacciare con le bajonette il popolo dalle assemblee primarie; in nome
della repubblica Francese esclusero dai consigli legislativi i
rappresentanti più fedeli, per sostituire ai luoghi loro gli agenti
dell'aristocrazìa, i fautori dei tiranni; in nome della repubblica
Francese obbligarono ad accettare trattati ingiusti, poi gli violarono;
in nome suo il libero parlare, ed il libero scrivere fu spento, in nome
suo cacciati dagli uffizj arbitrariamente gl'impiegati, in nome suo
rotto, anche di nottetempo, l'asilo sacro dei cittadini, in nome suo
tolto loro per forza le proprietà, confuse le potestà civili e
criminali: in nome suo dichiarati licenziosi e nemici della libertà
coloro, che ancora avevano il coraggio di amare la virtù, e di opporsi
ai loro scialacqui ed alle loro depredazioni, in nome suo rifiutarono le
armi ai repubblicani, e chiarirono ribelli coloro, che volevano
difendere le native sedi contro il tradimento di Scherer, in nome infine
della repubblica Francese introdussero la oligarchìa, contaminarono con
istudiate corruttele il retto costume, e per tale guisa prepararono le
sollevazioni dei popoli sdegnati da tanta oppressione e licenza. La
repubblica Francese, che va a gran destino, debbe dimostrare al mondo
con fatti, che opera di lei non sono tanti mali prodotti, tanti delitti
commessi, e cui ella è debitrice di ricorreggere. Dicelo il popolo
Francese ne' suoi scritti indirizzati al corpo legislativo; diconlo
aringando i rappresentanti suoi, pieni di sdegno alle disgrazie
d'Italia: palesano questi scritti, palesano questi discorsi l'affezione,
che si porta all'Italia. Nel loro giusto sperare i repubblicani d'Italia
d'ogni ingiuria, e d'ogni danno dimenticandosi, nell'esiglio loro solo
sono intenti a ristorare la patria loro, dalle immense sue ruine
liberandola. Pruovarono, che la ragione eterna, che la naturale legge
richieggono la libertà e la unità d'Italia, e si persuadono, che la
giustizia e l'affezione dei Francesi, quello, che la natura vuole, con
la volontà loro confermando, s'apprestino ad incamminare a tal destino
questa bella, ed infelice parte d'Europa». Onorati e numerosi nomi
sottoscritti davano autorità, e valore al discorso.

Gravi parole erano queste, e parte ancora vere, e parte ancora eccelse,
ma mescolate ancora di non comportabile intemperanza; perchè, se era
lodevole e generoso il richiedere dai Francesi la libertà e l'unità
d'Italia, bene era da biasimarsi quel voler giudicare il governo
Francese, quel volersi intromettere nelle faccende domestiche di
Francia, quel chiamar traditore un capitano, a cui mancò piuttosto la
fortuna, e forse l'animo in un solo fatto, che la rettitudine e la fede
verso la patria. Il direttorio disprezzava queste improntitudini, perchè
l'unità della nazione Italiana, come emola, ed essendogli molesta la sua
potenza, non gli andava a grado. I rappresentanti anche i più vivi, e
che si dimostravano più propensi agl'Italiani, abborrivano ugualmente
dall'unità d'Italia, non avendo inclinazione alla sua grandezza; ma di
queste cose si servivano nei discorsi ed orazioni loro, per isbattere la
riputazione e la potenza del direttorio, ed aspreggiare i popoli contro
di lui. Intanto le armi settentrionali viemaggiormente prevalevano; nè
era conceduto dai cieli ai gridatori di Parigi, od ai capitani che
allora tenevano il campo in Europa per la repubblica, di rintuzzarle, e
di restituire alla Francia il dominio d'Italia.




LIBRO DECIMOSETTIMO

SOMMARIO

      Guerra in Grecia, e suoi crudeli accidenti. Corfù, e le altre
      possessioni Ioniche di Venezia conquistate dai Russi e Turchi.
      Continuazione della guerra in Italia. Avvisamenti di Moreau
      per resistere ai confederati. Macdonald lascia Napoli per
      venir a congiungersi con esso lui nell'Italia superiore.
      Avvenimenti sanguinosi di Roma e di Toscana. Prime battaglie
      tra Macdonald e gli alleati nel Modenese: le tre battaglie
      della Trebbia tra Macdonald e Suwarow. Moreau scende al piano,
      poi si ritira di nuovo ai monti. Oppugnazione, e presa di
      Alessandria, Mantova e Serravalle. Battaglia di Novi con morte
      del generalissimo Joubert. Tortona si arrende ai confederati.
      Guerra nel Piemonte, e presa di Cuneo.


La guerra, che insanguinava le terre Italiche, non risparmiava le
Greche. Le isole del mare Ionio tolte sotto specie di amicizia dai
repubblicani di Francia all'imperio dei Veneziani, vennero per forza
d'armi sotto quello dei Turchi e dei Russi. Dominavano i confederati
l'Ionio con le armate loro, e già con molta felicità si erano
impadroniti delle isole di Cerigo, Zante, Cefalonia, ed Itaca, delle
prime con l'opera efficace degl'isolani mossi a tumulto dai nobili
contro i Francesi, dell'ultima non senza grave rammarico degli
abitatori, ai quali in quei grandi pericoli non rifuggì l'animo dal
mostrarsi favorevoli ai repubblicani, e dall'accarezzargli con ogni
segno di affezione insino all'ultimo. Bene e meritamente, come pare, fu
biasimato dagli uomini periti di guerra il generale Chabot, che reggeva
tutti quei paesi nuovamente acquistati alla Francia, del non avere,
quando vide avvicinarsi un nemico più potente di lui, ristretto,
abbandonando le altre isole, tutte le sue genti in Corfù; perchè
all'ultimo a chi rimanesse l'imperio di quest'isola rimaneva quello
delle possessioni Joniche. L'avere tenuto le sue forze spartite fu la
cagione, che più di mille buoni soldati vennero in poter dei confederati
nelle isole poco difendevoli, che abbiamo sopranominate, e Corfù non
ebbe per la vastità delle fortificazioni presidio sufficiente al
difendersi. Solo il castello di Santa Maura si difendè gagliardamente, e
lungo tempo, ma finalmente fu costretto di cedere alla fortuna del
vincitore con la prigionia della valorosa guernigione. Pel medesimo
errore aveva Chabot munito con presidj i luoghi della terra ferma, che
essendo di antico dominio veneziano, erano venuti in mano dei Francesi.
Nè alcuno può restar capace, come egli sperasse di potervisi mantenere
contro tutta la potenza di Alì, Pascià di Ianina, che già, meno per
obbedire ai comandamenti della Porta Ottomana, che per ingrandire se
stesso in quel rivolgimento di stati, si era risoluto a combattere i
Francesi. Era Alì uomo di perfida e feroce natura: aveva vezzeggiato i
Francesi, quando, trovandosi forti, pensava che la forza loro fosse per
tornare in sua utilità propria. Ma ora, abbassatasi la fortuna, si era
indotto a dar loro l'ultima pinta: o per inganno, o per forza, che sel
facesse, non gl'importava. Aveva sperato che i Francesi, quando già
erano minacciati, gli avrebbero dato in mano Corfù, perchè poteva
spendere molto denaro, e misurava altrui da se stesso. Di ciò aveva anzi
mosso parole con Chabot, il quale, siccome quegli che per integrità e
per fede verso la sua patria non era a nissuno secondo, aveva
sdegnosamente ricusato. Per questo Alì si era apprestato, avendo
considerato che le fraudi non fruttavano, a combattere con tutte le
forze i repubblicani, che tuttavia tenevano piede nel continente a
Butintrò, a Parga, a Preveza, ed a Nicopoli. Ma già la guerra
romoreggiava intorno a Corfù; Butintrò, combattuto aspramente dagli
Albanesi e dai Turchi di Alì, era stato sgombrato da Chabot, non senza
grave perdita di parecchi valorosi soldati. Fu ferito in questo fatto un
Petit colonnello, uomo di squisitissimo valore. Fe' anche sgombrare
Parga, del che non poco dolore sentirono i Parganiotti, che si erano
affezionati ai Francesi, e temevano la ferocia di Alì. Ma già le cose si
riducevano alle strette in Corfù, a Preveza, ed a Nicopoli: imperciocchè
i confederati comparsi con l'armata nel braccio di mare, che separa
l'isola dal vicino Epiro, impedivano i soccorsi, che da Ancona avrebbero
i repubblicani potuto mandare, ed avendo sbarcato genti in sull'isola, e
piantato artiglierìe sul monte Oliveto dall'una parte, sul monte
Pantaleone ed alle Castrate dall'altra, avevano incominciato a battere
la fortezza. Al tempo stesso parecchie sommosse sorte nell'isola,
principalmente alle Benizze, luogo abbondante di acque chiare e dolci,
ajutavano gli assalitori, e travagliavano gli assaliti. In queste
sollevazioni si mescolavano volentieri i Corfiotti, accesi in questa
disposizione da alcuni nobili, i quali poco amavano il nome Francese, e
molto il Russo; nel che procedevano con maggiore affetto il conte
Bulgari, personaggio di ottima natura, ricco, e di molta dipendenza
nell'isola, e la famiglia dei Capo d'Istria. La religione anch'essa
operava efficacemente in quei capi Greci tanto vivaci, e tanto facili a
dar la volta. Hanno i Greci la medesima religione che i Russi, e pareva
loro, che il dominio Russo importasse per loro il divenire da servi
padroni. Fra tutti un grave tumulto contro i Francesi sorgeva nel
Mandruccio, sobborgo della città posto sotto tutela del monte Oliveto, a
frenare il quale spesero i Francesi molta fatica e molto sangue.

Intanto Alì, radunato il suo esercito, in cui si noveravano meglio di
undici migliaja di combattenti, la maggior parte a cavallo, si
apparecchiava a dar l'assalto a Preveza, e massimamente a Nicopoli, dove
era ridotto il maggior campo dei Francesi, circa settecento soldati, fra
i quali sessanta Sullioti, e ducento Prevezani. Era questo campo
fortificato con alcune trincee, ma ancora imperfette, ad al governo del
generale Lasalcette, che udito il pericolo di Nicopoli, vi si era
trasferito da Santa Maura, dove aveva le stanze, per non defraudare i
suoi in quell'estremo accidente della sua presenza, e del suo esempio.
Era fatale, che non pochi valorosi Francesi perissero in istranj lidi,
non di buona, ma di barbara guerra, perchè fossero soddisfatti i
desiderj smisurati di chi colà gli aveva mandati, ed all'ambizione di
cui pareva, che il mondo non potesse bastare. Si avventava Muktar,
figliuolo di Alì, contro i Nicopolitani alloggiamenti ferocemente, e più
ferocemente ancora ne era dai difensori ributtato. Nasceva nelle barbare
schiere uno schiamazzare orribile: gli uni stimolavano gli altri alla
vendetta, perchè le armi repubblicane, massimamente la scaglia, avevano
di loro fatto molta strage. Le grida e le imprecazioni atrocissime, e le
minacce, e l'impeto nuovo, e gli squadroni grossi dei barbari
spaventavano i capitani Prevezani, che con le loro genti tenevano il
mezzo dell'esercito repubblicano; davansi alla fuga, e fuggendo traevano
con se quasi tutti i soldati loro. Questo impensato accidente disgiunse
le due ali estreme dei Francesi, e fu lasciato fra di esse uno spazio
vuoto. Del quale favor di fortuna subitamente valendosi Muktar, ed Alì
medesimo, che in su quel fatto con tutte le genti era sovraggiunto,
mettendosi di mezzo, perchè Lasalcette, quantunque avesse voluto, non
era stato a tempo di rannodarsi, inondarono tutto il campo, troncando ai
loro nemici ogni speranza di salute. Vide quel Greco suolo, già tanto
famoso per le battaglie di Augusto e d'Antonio, i medesimi miracoli di
valore dall'un canto, maggior barbarie dall'altro; poichè non mai la
virtù Francese nelle battaglie si mostrò tanto eminente, quanto in
questa, nè mai una scelerata barbarie tanto infierì contro infelici e
buoni guerrieri quanto in questo, e dopo questo miserando fatto. Rotti e
scompigliati gli ordini dei Francesi dai barbari, che da ogni parte
insultavano, era la battaglia ridotta in affronti particolari in cui
venti combattevano contr'uno. Perivano i Francesi, ma dopo vendette a
cento doppi fatte; perchè in loro quel che non poteva la forza naturale,
poteva l'incredibile coraggio. Lasalcette medesimo, ed un Hotte,
colonnello della sesta, con le mani loro si difendevano al pari dei
gregarj. Combattevasi dai Francesi non per altra cagione che per morire
onoratamente, e da uomini forti; ma anche in questo era la fortezza
maggior di quel che appare; posciachè, che le generose opere loro
venissero raccontate ai posteri, siccome quelle che in terre prive di
ogni civiltà si commettevano, era nelle menti loro più che incerto.
Adunque combattevano piuttosto per virtù propria, che per lode altrui.
Infine fattosi dai Francesi, non quello, ma più di quello, che per la
natura umana si può, piuttosto per stanchezza insuperabile, che per
libera volontà, si diedero in poter dei vincitori, forse cento soldati,
soli superstiti di sì grosso corpo. Lasalcette, e Hotte incontrarono la
cattività medesima, nè non ignoravano, che quella gente barbara tra capi
e subalterni non avrebbero fatto differenza.

Mentre con tanto valore si combatteva alle trincee di Nicopoli,
succedeva nella vicina Preveza un fatto non meno del raccontato
maraviglioso, e che in se non ebbe nè minore crudeltà dall'un de' lati,
nè minor valore dall'altro. Era al governo di Preveza un Tissot,
capitano della sesta, con ottanta Francesi. Avendo egli inteso della
fiera battaglia che ardeva a Nicopoli, lasciati alcuni de' suoi alla
guardia, si era avviato coi restanti al soccorso dei compagni; ma già la
fortuna aveva concluso la tragedia di Nicopoli, e già Lasalcette era
venuto in poter dei barbari. Di ciò ebbe le novelle Tissot, e la forza
del nemico, che d'ogni intorno correva la campagna, gliene dava anche
manifesto argomento. Ritraeva il passo verso Preveza, continuamente
assalito da torme innumerevoli di Albanesi a cavallo, dalle quali,
ristretti i suoi in gomitolo, ed usando l'opportunità dei luoghi, con
immenso valore si difendeva. Ma il nemico, che tanto abbondava di
soldati corridori, si era condotto a Preveza, dove aspramente combattuta
la piccola guernigione lasciatavi da Tissot, e combattuto anche
aspramente da lei, si era impadronito di una parte della terra. Giunto
il capitano Francese in Preveza tanto fece con la sua debole squadra,
che, uccisi quanti Albanesi se gli pararono davanti, e calpestando i
mucchi dei cadaveri loro, riusciva sul porto, donde poco lontano
discopriva una nave bombardiera della repubblica, ed alcune barche
venute da Santa Maura, che gli arrecavano qualche ajuto di genti e di
munizioni. Sorgeva nuova speranza in coloro, ai quali niun'altra
speranza era rimasta, se non quella di una morte onorata; perciocchè gli
Albanesi raccolti a torme inondavano Preveza e le campagne, e troncavano
ogni via di scampo. Ma la speranza non fu lunga: succedeva una
disperazione tanto più dolorosa, quanto più la speranza era stata viva
ed inaspettata. Un Prevezano affezionato a Tissot si offeriva per andar
ad avvertire il capitano della nave del pericolo de' suoi compatriotti,
acciocchè accorresse prestamente in soccorso, se non per vincere, che
ciò era impossibile, almeno per iscampargli. Facevalo il Prevezano, non
curando le armi dei barbari, che gli suonavano d'ogni intorno. Ma un
Francese, tace la storia il nome di questo piuttosto mostro che uomo,
messosi sulla barca del generoso Prevezano, e con questo condottosi alla
nave, affermava, avere veduto con gli occhi suoi proprj l'uccisione di
tutti i Francesi, nè restar loro altra salute, se non quella di
allontanarsi tostamente da quei disumani e sanguinosi lidi. La crudele
bugia allignava; la nave bombardiera con le barche Mauritane, voltate le
vele, se ne tornava là dond'era venuta. Che cuore fosse di Tissot e dei
compagni nel vedere le andantisi vele, non so in quale lingua, nè con
quali parole dire adeguatamente si potrebbe. Fatto in quel mortale caso
il capitano Francese maggiore di se medesimo, gridava: «Saran dunque, o
compagni i nostri giuramenti indarno? Insulteremo noi, quai pusillanimi
soldati, alle ombre dei nostri compagni eroicamente morti nelle presenti
battaglie? No, noi morrem piuttosto, se vincere non possiamo, e la tomba
accorrà coloro, che nel momento estremo hanno onorato la patria loro:
lasciamo segni terribili del nostro valore, ed i nemici nostri all'udire
le battaglie di Nicopoli e di Preveza, ed al rammentare il nome di
Francia stupiscano di maraviglia, e tremino di terrore».

Ciò detto, si avventava con furiosissima pinta in mezzo ai barbari;
seguitavanlo i compagni; Preveza vedeva una battaglia senza pari. Pochi
uomini assaltavano una moltitudine innumerabile, nè solo l'assaltavano,
ma la ributtavano, e la cacciavano piena di maraviglia e di spavento. Le
contrade, le piazze, i portici di Preveza abbondavano di cadaveri,
fumavano di sangue. Datosi dagli animi, che sono instancabili, quanto da
loro si poteva dare, incominciavano a mancare i corpi, le cui forze
lungamente non possono durare in isforzo estremo. La fame, la sete, la
fatica, l'impeto stesso delle volontà avevano dato luogo alla
estenuazione, e se non erano rotti gli animi, erano consumate le forze,
nè più si combatteva pei repubblicani con tanto ardore. Accortisi i
barbari dell'insperato cessamento, tornavano alla battaglia con grida
spaventevoli: l'avidità della preda, la rabbia della vendetta gli
stimolavano. Vinse la moltitudine fresca contro pochi e lassi. Chi non
fu morto, fu preso, e chi non volle andar preso, a tale salse un
coraggio indomabile, si uccise da se stesso con le armi tinte del sangue
dei barbari; alcuni cercarono la morte, nell'avaro mare gittandosi.
Degli ottanta, solo otto col capitano Tissot restarono superstiti, e
questi furono tutti dal truculento vincitore dannati a vita tale, che di
lei migliore è la morte. Veduti minacciosamente da Alì, erano mandati a
strettissima prigione con quattrocento Prevezani, uomini e donne, presi
nell'infelice patria loro. Per addolorargli, e per ispaventargli,
conducevangli a riva il golfo, perchè quivi vedessero sul sanguinoso
campo, dove avevano combattuto, le miserande reliquie dei loro compagni
uccisi: cadaveri laceri, membra tronche, teste difformi, e bruttate di
sangue, e di fango. Riconosceva, ciascuno con pianti e con querele chi
aveva avuto o per parentela, o per amicizia più caro. Godevano i
barbari, insultavano, minacciavano, il dolore stesso prendevano a
scherno: peggiore governo di loro, affermavano, doversi fare di quello,
che dei morti si era fatto; avere ad essere fra pochi momenti le teste
loro vive pari a quelle degli ammazzati. Faceva Alì tormentare ed
uccidere non pochi Prevezani in cospetto dei Francesi cattivi, ed ei se
ne stava mirando, godendo, e compiacendosi delle miserabili grida dei
tormentati e dei morienti. Condotti i vinti sulla piazza di Preveza,
così ordinando il tiranno, un Albanese scotennava con rasojo le morte
teste, poi le salava; poi comandava ai Francesi, che anch'essi così
facessero. Ricusarono dapprima per onore e per orrore; ma battiture
dolorosissime gli domavano; davansi a scotennare le teste degli uccisi
compagni, spettacolo doloroso ed orribile. Gli atti nefandi a questo non
si ristavano. I quattrocento Prevezani, legati, e sanguinosi dalle
battiture furono condotti nell'isola Salagora, e quivi tutti senza
pietade alcuna, nè con più riguardo verso l'un sesso che verso l'altro,
nè verso la canuta che verso la verde età, crudelmente uccisi. Le
compassionevoli preghiere per perdono, e per grazia di coloro, di cui si
laceravano le membra, vieppiù inviperivano la ferocia di quell'aspra, e
selvaggia gente, e chi si taceva, era l'ultimo chiamato a morte. Grondò
Salagora di sangue umano a rivi, poi biancheggiò, e forse biancheggia
ancora di ossa rotte, e di teschi ammaccati. Menavansi a Lorù, grossa
terra poco lontana, i prigioni di Preveza e di Nicopoli; poi si
avviavano verso l'Arta per alla via di Ianina. Viaggiando, quella torma
di disumanati carnefici gli sforzava a portare a volta a volta le teste
ancora stillanti sangue degli uccisi amici, e chi ricusava l'orrendo
carico, era barbaramente tormentato. Gli Albanesi, quasi a modo di
passatempo, straziavano a coda di cavallo Caravella Prevezano: straziato
il lasciavano respirare, perchè raccogliesse nuova lena ad essere
ritormentato, poi di nuovo sforzavano a corsa, flagellando, il cavallo,
e così fra i tormenti ed i respiri il condussero, alzando essi al cielo
festevoli grida, ad acerbissima morte. Arrivarono all'Arta, poi a
Ianina; si offersero agli occhi loro le teste dei compagni conficcate
sui merli dell'atroce reggia di Alì. Da Ianina per la Grecia, e per la
Romanìa s'incamminavano a Constantinopoli. Dov'eran le strade più
sassose e più aspre, toglievano loro i barbari per diletto le scarpe:
dov'erano più assetati, e dove più scorrevano le acque fresche e chiare
gli proibivano dal dissetarsi: chi non poteva o per stracchezza, o per
fame, o per sete, o per ferite seguitare, tirato a forza sulla sponda
dei fossi, vi era inesorabilmente dai crudeli accompagnatori decapitato;
i compagni sforzati a portar le teste sanguinose. Sopportarono i miseri
Francesi, dico i superstiti, perchè i più perirono, con inenarrabile
costanza tormenti tanto insopportabili, Lasalcette, e Hotte i primi.
Quando io penso dall'un de' lati alla natura tanto sensitiva dell'uomo,
e con quanto amore, e con quanta difficoltà si allevino i figliuoli per
fargli adulti, d'altro allo strazio, che gli uomini fanno degli uomini,
spesso per nonnulla, spessissimo per cagioni lievi, qualche volta con
allegrezza, sempre senza dolore, sto in dubbio, se animali feroci, o
uomini io me gli deggia chiamare; che anzi al tutto mi risolvo, ed in
questo pensiero mi fermo, che piuttosto uomini, che animali feroci si
debbano chiamare, perchè non vedo, che le tigri facciano delle tigri
quello strazio, che gli uomini fanno degli uomini; e peggio, che quando
essi non possono con le coltella, si lacerano con le lingue. Bene sto
sempre in dubbio, a che cosa servono la ragione e la compassione, che
solo sono date agli uomini. I lacerati giunti a Costantinopoli, furono,
Lasalcette e Hotte, serrati nelle Sette Torri, gli ufficiali ed i
gregarj posti al remo sull'Ottomane galere.

Intanto l'oppugnazione dell'isola di Corfù si continuava gagliardamente
dai Russi e dagli Ottomani. Ogni dì più cresceva il numero degli
assalitori: mandava Alì i suoi Albanesi, e genti Turche continuamente
arrivavano. Per avere gli alleati occupato le eminenze del monte Oliveto
e di San Pantaleone, erano gli assediati ristretti nei forti, e niuna
via restava loro per allargarsi nell'isola. Il Mandruccio venuto in
poter dei Russi, le Castrate spesso infestate dai Turchi e dagli
Albanesi, che calavano dal vicino Pantaleone, San Salvatore venuto
spesso in contesa, quantunque sempre valorosamente difeso dai
repubblicani. L'assalto di Corfù tirava in lungo, l'oppugnazione
diveniva assedio, perchè i Francesi difendevano la piazza virilmente, ed
ella è molto forte, ed i Turchi, quantunque assai coraggiosi, non sanno
condurre con arte le oppugnazioni delle fortezze. In questo l'ammiraglio
di Russia Ocsacow, che governava con suprema autorità la guerra, pensava
ad una fazione di non difficile esecuzione, e che di certo gli avrebbe
dato la piazza in mano, se avesse avuto, come non dubitava, felice fine.
Siede sul fianco della città, e della principale fortezza di Corfù verso
tramontana una isoletta, o piuttosto scoglio, che gli uomini del paese
chiamano di Vido, e che i Francesi chiamavano col nome d'isola della
Pace. Era questo scoglio, siccome pieno di alberi verdissimi, quieto
recesso a chi volesse ricoverarvisi a respirare dalle cure cittadine, e
dolce prospetto a chi dalla città il rimirasse. Quest'amena sede di
riposo e d'ombre aveva tosto ad essere turbata, e straziata dalla rabbia
degli uomini. Avevano conosciuto i Francesi, che chi fosse padrone di
questo scoglio, avrebbe potuto battere da vicino coll'artiglierìe la
cortina della fortezza, e farvi presta breccia. Per la qual cosa,
tagliati ed atterrati gli alberi, vi avevano fatto spianate a guisa di
ridotti, munite d'artiglierìe sui cinque siti più importanti dello
scoglio; perchè sporgendosi oltre il circuito dell'isola, facevano le
veci di bastioni. Meglio di quattrocento buoni soldati sotto il governo
del generale Piveron erano posti a guardia di questo principale
propugnacolo di Corfù. Nondimeno, malgrado dei fatti apparecchi non era
luogo, che si potesse tenere lungamente; perchè nè vi era ridotto
trincerato, dove la guernigione potesse ritirarsi a contendere il
possesso dell'isola, ove il nemico vi fosse sbarcato, nè le batterie
erano chiuse di terrati, o di steccati; il perchè, quasi del tutto senza
parapetti essendo, lasciavano i difensori esposti al bersaglio dei
nemico, che da diverse parti si avvicinasse per andar all'assalto.
Avevano anche i cannoni carretti da marina, e però più bassi, e più
difficili a governarsi. Lo scoglio di Vido era luogo buono a tenersi da
chi, come i Veneziani, essendo forte sull'armi di mare, poteva proibire,
che il nemico sicuramente vi si avvicinasse: per questa ragione non
l'avevano i Veneziani munito di fortificazioni: ma per colui, che come
allora erano i Francesi, fosse privo di naviglio sufficiente, era Vido
sito di molta debolezza.

Il giorno primo di marzo, datosi il segno dalla nave dell'almirante
Russo con due cannonate, tutta l'armata dei confederati si muoveva
all'assalto dello scoglio di Vido. Al tempo stesso, per impedire che
Chabot mandasse nuove genti a rinforzarne la guernigione, fulminavano
contro la piazza con grandissimo fracasso le artiglierìe di San
Pantaleone, e del monte Oliveto. Ciò nondimeno venne fatto al generale
di Francia di mandare allo scoglio un soccorso di duecento soldati.
S'attelavano, sprolungandosi col fianco d'orza da ponente a greco,
venticinque navi tra vascelli di fila, caravelle Turche, e fregate
contro l'isola, e tutte traevano furiosamente. Era un novero di
ottocento bocche da fuoco, il rimbombo delle quali consentendo con
quelle dell'isola, della piazza, di San Pantaleone, e del monte Oliveto,
partorivano uno strepito tale, che e Corfù tutta ne era intronata, e le
vicine coste dell'Epiro orribilmente echeggiavano. Erano i difensori di
Vido lacerati dalle palle nemiche, e dalle schegge degli alberi rotti e
fracassati. I cannonieri di Francia per essere nudamente esposti al
fitto bersaglio del nemico, perchè i parapetti non erano sufficienti,
pativano grandemente: i cannoni stessi, rotti i carretti, si trovavano
scavalcati. Durò questa fierissima battaglia ben tre ore con danno
gravissimo dei repubblicani, con grave degl'imperiali; perchè i primi
traevano contro di loro a mira ferma. Finalmente, quando fu giudicato
dai confederati, che il guasto fatto dalle artiglierìe nei soldati e
nelle armi Francesi, avesse facilmente ad aprir loro l'adito ad un
assalto di mano, posti prestamente tutti i palischermi in acqua, e
riempitigli di gente, gli mandavano allo sbarco. Approdarono i Russi in
numero di quindici centinaja sul destro fianco dello scoglio, che si
volge verso la città; i Turchi con Albanesi misti, assai più numerosi
dei Russi, sbarcarono sul sinistro, che risguardava verso la bocca
settentrionale del porto. Nè così tosto furono sbarcati, che uccisi
barbaramente i difensori di due vicine batterìe, se ne impadronirono. I
Francesi, visto il nemico dentro, si ripararono ad alcune eminenze, non
più per contrastar la vittoria, che già era in mano degli alleati, ma
bensì per dar tempo, che quel primo furore degli Albanesi alquanto si
calmasse. Gli Albanesi e medesimamente i Turchi, quanti Francesi
venivano loro alle mani, a tanti tagliavano la testa, o che si fossero
difesi, o che si fossero arresi. Le teste gettavano nei sacchi per
portarle a Cadir Bey, vicealmirante delle navi Turche. I Russi per lo
contrario si portarono molto umanamente; imperciocchè non solamente non
uccisero nissuno fra quelli, che cedendo si erano arresi, ma ancora
preservarono molti, che già venuti in mano dei Turchi pochi momenti
avevano a restare in vita. Eransi i Russi raccolti, dopo la vittoria, in
un grosso battaglione quadrato nel mezzo dell'isola, e quivi quanti
Francesi accorsero, tanti salvarono. Furono visti ufficiali Russi, a
riscatto di Francesi venuti in mano degli Ottomani, e vicini ad aver il
capo tronco, dar denari del proprio ai barbari feroci ed avari. Un
vicecolonnello di Russia, di cui la storia con sommo nostro rammarico
tace il nome, dato tutto il suo denaro per salvar due Francesi, che i
barbari già stavano pronti per decapitare, nè contentandosene essi,
cavatosi di tasca l'orologio, il diede loro, e per tal modo scampò da
morte inevitabile i due derelitti nemici. Nè in questa pietosa
intercessione soli gli ufficiali di Russia si adoperarono, perchè e
semplici soldati, e marinari con la generosità medesima ajutarono i
Francesi. Videsi in questo fatto una estrema barbarie congiunta con una
estrema civiltà, e giacchè guerra era, pensiero consolativo è, che la
umanità vi avesse in qualche parte luogo. Piveron preso dai Russi, fu
condotto in cospetto di Ocsacow, che molto cortesemente il trattò. Quasi
tutto il presidio restò o morto, o preso.

La vittoria di Vido portava con se quella di Corfù. Era impossibile, che
la piazza fulminata da due parti potesse resistere più lungamente.
Perciò Chabot, il quale, piccolo di corpo, ma grande di animo, aveva in
tutto il corso della guerra Corcirese fatto pruova di non ordinario
valore, sforzato alla dedizione, stipulava con Ocsacow e con Cadir, che
Corfù si desse ai confederati con tutte le armi e munizioni; uscissene
il presidio con gli onori di guerra; fosse a spese, e per opera dei
confederati trasportato a Tolone; desse fede di non far guerra per
diciotto mesi contro i confederati; la nave il Leandro, e la fregata la
Bruna ai medesimi si consegnassero; Chabot, ed i suoi ufficiali ad
elezione sua potessero essere trasportati o a Tolone, o ad Ancona,
purchè fra un mese facessero la elezione. Entrarono i Russi per la porta
di San Niccolò, ed in bell'ordine procedendo per la contrada principale,
andarono a schierarsi sulla spianata, che sta in mezzo tra la città e la
fortezza. Gridavano in questo mentre i Corfiotti _viva Paolo primo_, e
sventolavano all'aura drappelli Moscoviti. Presidiarono i Russi le
fortezze, i Turchi la città. Fuvvi qualche sacco di case di giacobini,
ma subitamente represso dai confederati. Era a quei tempi un uomo nuovo,
e di umore strano a Corfù, che ve ne sono molti di tal fatta in quei
paesi, il quale in odore di santità, e quale eremita sucidamente vivendo
in una celletta vicina alla chiesa di San Spiridione, protettore
veneratissimo dell'isola, aveva più volte, quando le cose di Francia
erano più in fiore, pronosticato, che i Francesi non farebbero lunga
vita in quelle terre. Riuscito l'evento parve miracolo: il veneravano
come profeta.

Il consiglio generale di Corfù convocato dai confederati secondo gli
ordini antichi, decretava, che si ringraziasse San Spiridione, e con
annua processione si onorasse; si ringraziassero i comandanti Russo e
Turco, e l'ammiraglio d'Inghilterra Orazio Nelson; si ringraziassero
Paolo primo, Giorgio terzo, Selim terzo. Fu data la somma del governo
non solo di Corfù, ma ancora di tutte le isole, e territorj Ionici, ad
una delegazione di sei nobili. In tale forma si visse a Corfù, finchè
dai confederati vi fu ordinato un governo stabile di repubblica sotto
tutela della Porta Ottomana. A questo modo per opera, prima dei
Francesi, poi dei confederati, fu alienato per sempre dall'imperio
d'Italia all'imperio degli oltramontani, o degli oltramarini, il dominio
del mare Ionio, che Venezia aveva saputo conservare per tanti secoli
contro tutte le forze dell'impero dei Turchi; il che dimostra quanto
siano stati sconsiderati quegli Italiani, che tanto si rallegrarono
della ruina dell'antica Venezia. Venuto Corfù in poter dei confederati,
divenne ricovero sicuro a coloro, cui cacciava dall'Italia la presenza
dei repubblicani. Vennervi le principesse esuli di Francia; vennervi i
cardinali Braschi e Pignatelli, il principe Borghese, i marchesi
Gabrielli e Massimi, il cavaliere Ricci, e molti altri personaggi, a cui
più piacevano l'ozio e la sicurezza di Grecia, che il partecipare delle
fatiche e dei pericoli del cardinal Ruffo in Italia. Le flotte Russa e
Turca andarono ad altre fazioni nell'Adriatico e nel Mediterraneo, le
quali siamo per raccontar nel progresso di queste storie.

Il suono dell'armi, e le grida dei tormentati richiamano l'animo nostro
agli accidenti d'Italia. Come prima ebbe Moreau il governo supremo
dell'esercito Italico, aveva applicato i suoi pensieri al far venire sul
campo delle nuove battaglie le genti, che sotto l'imperio di Macdonald
custodivano il regno di Napoli. Per la qual cosa aveva speditamente
mandato a Macdonald, che partisse da Napoli con tutto l'esercito, solo
lasciasse presidio nei castelli, nelle piazze più forti, e con esso lui
venisse prestamente a congiungersi. Nè del luogo, in cui avessero i due
eserciti a raccozzarsi, stette lungo tempo in dubbio; perciocchè,
sebbene per le rotte avute non fosse in grado di sostener la guerra in
Piemonte, sperava, che conservandosi in potestà della repubblica le
fortezze principali, avrebbe di nuovo acquistato facoltà, quando gli
fossero giunti gli ajuti che aspettava di Francia, di mostrarsi nelle
pianure Piemontesi; gli pareva, che i luoghi vicini alle fortezze di
Alessandria e di Tortona, che tuttavia si tenevano per la Francia,
fossero i più opportuni per tornare al cimento delle armi; poichè, oltre
l'appoggio di quelle due piazze forti, erano molto propizj a ricevere
chi venisse calando dalla Bocchetta, nè lontani a chi scendesse dalle
valli della Trebbia e del Taro. Per tutte queste ragioni, già fin quando
era passato per Torino per condursi alle stanze, prima di Alessandria,
poi di Cuneo, si era totalmente fermato in questo pensiero, che la
congiunzione dei due eserciti dovesse effettuarsi nei contorni di
Voghera. A questo fine, volendo dar mano più presto che fosse possibile
alle genti vincitrici di Napoli, e considerato che Macdonald, per essere
le strade del littorale della riviera di Levante troppo difficili, e da
non dar passo alle artiglierìe, era necessitato a camminare fra
l'Apennino, e la sponda destra del Po, e temendo che fosse troppo debole
a sostener l'impeto dei corpi sparsi dei confederati, che prevalevano di
cavallerìa, nelle pianure di Bologna e di Modena, aveva mandato Victor
con la sua schiera ad incontrarlo sui confini della Toscana, e del
Genovesato. Partiva Macdonald, Abrial lo accompagnava, da Napoli,
lasciati presidj Francesi, sebbene deboli, nei castelli di Napoli, e
nelle fortezze di Gaeta, di Capua, e di Pescara. Grave e difficile
carico gli era addossato, ma del pari glorioso, se il portasse a felice
fine. Viaggiava con molto disfavore dei paesi per cui gli era necessità
di passare, perchè le popolazioni sollevate a cose nuove, stavano in
armi, e pronte a contrastargli il passo. Tumultuava il regno sulle
sponde del Garigliano, tumultuava lo stato Romano, e da Roma in fuori
non vi era luogo che fosse sicuro ai Francesi. Tumultuava la Toscana
molto furiosamente, già sì pacifica e dolce. Le strade, che davano il
passo da una parte all'altra degli Apennini, specialmente Pontremoli,
sito di non poca importanza, erano in possessione dei collegati. Nè egli
aveva cavallerìa bastante a spazzare i paesi, a procacciarsi le notizie,
a far vettovaglie, a difendersi dagli assalti improvvisi. Nè è dubbio,
che l'impresa di Macdonald non fosse delle più malagevoli ed ardue, che
capitano di guerra sia stato mai obbligato di fornire. Da un altro lato
gli si parava avanti la gloria dell'essere chiamato liberatore d'Italia,
e vincitore delle genti Russe fin a quel tempo stimate invincibili. Nè
animo gli mancava, nè mente per questo, nè desiderio vivacissimo di far
il nome suo immortale. Le vittorie di Roma e di Napoli continuamente gli
suonavano nella memoria, e sperava, che la fortuna nol guarderebbe con
viso meno favorevole sulle rive del Po, che su quelle del Tevere e del
Volturno.

Si metteva in via, diviso il suo esercito in due parti. Marciava la
destra guidata da Olivier accosto agli Apennini, coll'intento di
riuscire per la strada di San Germano, Isola, Ferentino, Valmontone, e
Frascati, verso Roma. La sinistra condotta da Macdonald seguitava verso
la capitale medesima dello stato Romano la strada più facile della
marina. Erano con questa le più grosse artiglierìe, e le principali
bagaglie. Fu la prima necessitata a combattere, non senza molto sangue,
parecchie volte per condursi al suo destino. San Germano si oppose con
le armi, fu preso per forza e saccheggiato. Isola si persuase di poter
arrestare con genti tumultuarie soldati regolari, agguerriti e bene
armati: assaltarono i Francesi, dopo di aver ricerco gl'Isolani del
passo, la terra: si difesero i terrazzani con tale ostinazione, che un
accanito combattimento durava già più di sei ore, e non se ne prevedeva
il fine. All'ultimo cacciati di casa in casa a viva forza, si
ritirarono, lasciando la città in mano degli assalitori, i quali
sdegnati all'antica nimistà degl'Isolani, allo aver tratto al messo
mandato avanti per trattare l'accordo del passo, ed alla tanto ostinata
resistenza, per cui non pochi dei loro erano stati morti, mandarono la
terra a ruba ed a sangue. Quanti poterono aver nelle mani, tanti
ammazzarono. Entrati nelle case, uccisi prima gli abitatori, facevano
sacco. Poi si diedero in sul bere di quei vini generosi, per forma che
il furore della presente ebbrezza congiunto col furore della precedente
battaglia gli fece trascorrere in opere abominevoli. Nè più davano retta
ai loro ufficiali, o generali, che gli volevano frenare, che alla
ragione od alla umanità. Sorse la notte: era una grande oscurità,
pioveva a dirotta. Gl'infuriati repubblicani, dato mano alle facelle,
incesero la città, che in poco d'ora fu da se stessa tanto disforme, che
non era più che un ammasso spaventevole di sangue, di fango e di ruine.
Così Isola perì per furore, prima proprio, poi d'altrui. Passarono i
Francesi a Veroli senza difficoltà, passarono a Ferentino ed a
Valmontone; finalmente congiuntisi entrarono il dì sedici maggio nelle
sicure stanze di Roma. Quivi Macdonald, dato animo con promesse, e con
discorsi di rammemorazione delle cose fatte dai repubblicani di Francia,
lasciate, per marciare più spedito, le artiglierìe, e gl'impedimenti più
gravi e guernite di presidj le piazze di Civitavecchia, di Ancona e di
Perugia, s'incamminava alla volta di Toscana. Era in questa provincia
succeduta una mutazione grandissima; eccettuati i luoghi, in cui i
Francesi insistevano coi presidj, tutti gli altri si erano voltati in
favor degli alleati, con gridare il nome di Ferdinando. Ma questa
mutazione si era fatta con tanto tumulto, con tanto furore, e con tanta
ferocia, che tutt'altre cose si sarebbero aspettate dai Toscani che
queste.

La sede principale della sollevazione erano Arezzo, e Cortona, le quali,
siccome vicine allo stato Romano, avevano preso animo a far tentativi
dai moti, che in lui poco innanzi erano sorti. Il sito le rendeva
sicure, essendo poste sopra monti alti, ed erti. Arezzo si era con ogni
miglior modo, che alle guerre tumultuarie si appartenga, fortificata;
anzi ogni edifizio era fortezza: vedevansi feritoje aperte in ogni muro,
i tetti la maggior parte levati, le sommità delle case appianate,
acciocchè i difensori potessero insistervi a ferire il nemico; i capi
delle contrade muniti di cannoni, ed assicurati con isbarre e con
isteccati. Numerose squadre di gente venuta dal contado, e variamente
armata custodivano le porte, e curiosamente, e diligentemente
esaminavano chi entrava, e chi usciva. Uffizj divini si celebravano ogni
giorno nella cattedrale dal vescovo, e dal clero in ringraziamento delle
vittorie acquistate dagli alleati, e dai Toscani contro i Francesi.
Stava appeso a guisa di trofeo alla volta della chiesa un cappello con
gallone in oro, che era stato di un ajutante generale Polacco ucciso
nelle vicinanze di Cortona con una coltellata per inganno da un prete,
mentre era venuto a parlamento con lui. Muovevansi sospetti ad ogni
tratto in mezzo a quei contadini infuriati per voci date, a ragione o a
torto, di giacobino, e mal per chi non aveva i capelli in coda, e chi
non gli aveva, gli metteva. Ad ogni tratto, e quando più l'ardor gli
trasportava, si avventavano alle persone che conoscevano, gridando:
«Giur'a Dio, se sapessi, che lei è giacobino, gli passerei il cuore con
questo coltello». E sì brandivano il coltello, e facevano l'atto di
ferire. Era lo stare cattivo, il viaggiare peggiore. Tuttavia
quest'uomini tanto sfrenati contro i Francesi, e contro coloro che
avevano o che parevano aver odore di essi, si mostravano obbedientissimi
al nome di Ferdinando. Erasi in mezzo a questi tumulti creato in Arezzo
un magistrato supremo sotto titolo di suprema regia deputazione, in cui
entravano preti, nobili, e notabili. Un cavaliere Angelo Guilichini
presidente; uomini nè sfrenati, nè feroci, ma non potevano impedire il
furore del popolo: solo s'ingegnavano di dargli regola e legge. Dì e
notte sedevano per esser sempre pronti ai casi improvvisi. Facevano
disegni di nuove sommosse in favor del gran duca continuamente; traevano
a suo nome tutti i magistrati, mandavano ordini alle città tornate a
divozione, mescolavano ai contadini sollevati le guardie urbane, ed alle
guardie urbane i soldati regolari, che già avevano vestito l'abito, e le
insegne del governo ducale; e poichè pensavano a far vera guerra,
avevano calato certo numero di campane con intendimento di fonderle ad
uso di cannoni. Delle nappe, e dei colori non parlo, perchè fra quelle
turbe tumultuarie chi portava l'insegna di un santo, chi di un altro,
chi della Madonna, chi del papa, chi dei Russi, chi degli Austriaci, chi
del Gran Duca, chi tutte queste insieme; e chi era stato tinto nelle
faccende precedenti, più ne portava, col fine di allontanar da se quel
nembo tanto pericoloso. Questa fu la mossa di Arezzo, alla quale come
quasi un antiguardo, consuonava quella di Cortona. In grave pericolo si
mettevano, perchè le cose dei Francesi erano ancora in essere, e
potevano risorgere, e Macdonald pensava a passare per la Toscana. Pure
Arezzo si salvò, Cortona pagò qualche fio; l'una e l'altra furono
cagione, che il nome di Ferdinando risorgesse in Toscana innanzi che i
confederati vi arrivassero; proponimento lodevole, ma bruttato da fatti
scelerati. Fu Cortona messa a dura pruova. Polacchi venuti da Perugia
accorrevano per tornarla a divozione di Francia. Seguì una fiera zuffa a
Terontola, dove i Cortonesi erano andati ad incontrargli, poi a
Campaccio a piè del monte, perchè i Polacchi prevalendo per arte di
guerra, si erano fatti avanti. Infine venne il conflitto sulle mura
stesse della città. Tentavano i soldati forestieri di sforzare le porte
di San Domenico, e di Sant'Agostino, e di dare la scalata; ma quei di
dentro si difesero sì valorosamente, che gli assalitori se ne rimasero,
avviandosi a Firenze. Venne poscia una colonna Francese molto forte, che
era l'antiguardo di Macdonald. Cortona si arrese con patto, che fossero
salve le sostanze e le persone; il che fu loro osservato.

Avrebbe desiderato Macdonald, che arrivava verso il finir di maggio a
Siena, sottomettere Arezzo, e gli faceva la intimazione. Mandò contro
gli Aretini un bando terribile, che passerebbe a fil di spada, che
darebbe la città al sacco ed alle fiamme, che rizzerebbe sulla piazza
d'Arezzo una piramide con queste parole: _Arezzo punita della sua
ribellione_. Ma tutto fu indarno: gli Aretini non si sbigottirono; il
Francese non si accinse a domargli, lasciando pendenti le cose loro,
perchè non era parata l'occasione di vendicarsi. Era Arezzo città forte,
e fuor di strada, ed ei voleva camminar veloce alla impresa. Un Andrea
Doria mosse Albiano, terra vicina al Genovesato, a sollevazione contro i
Francesi, non senza commettere i soliti atti di crudeltà. Andaronvi i
Francesi, saccheggiarono, ed arsero la terra. Simili spaventi
succedevano in altre parti della Toscana: ogni cosa sconvolta, e
sanguinosa. Marciava spedito al suo destino Macdonald, e perchè non
avesse intoppi di ammottinamenti di truppe per mancanza dei soldi,
perciocchè da lungo tempo non erano espedite dei loro pagamenti,
Bertolio, che come ambasciadore di Francia reggeva a posta sua Roma, e
Reinhard, come commissario la Toscana, trovarono molti estremi di raccor
denaro. Ordinava Bertolio, con intervento del governo servo di Roma, una
tassa sui domestici, sui cavalli, sulle botteghe, sulle porte, un'altra
del due per centinajo sui capitali fidecommissarj dichiarati liberi, ed
ambe dovessero pagarsi nel termine di dieci giorni; il che come fosse
possibile, potranno facilmente giudicar coloro, che hanno conosciuto le
ruine dei Romani. Reinhard comandava, che da tutte le chiese, monasteri,
e conventi, e dalle sinagoghe, e da altri tempj, di qualsivoglia rito
fossero, si togliessero le argenterie superflue, ed il ritratto
s'investisse in benefizio dell'esercito. Già si erano espilati i monti
di pietà, e solo quando vennero i pericoli estremi, e quando il
restituire era paura, non generosità, si erano restituiti i pegni di
valuta minore di dieci franchi. Erano a questo tempo le genti dei
confederati molto sparse. Una grossa parte attendeva all'oppugnazione di
Mantova: Klenau correva il Ferrarese ed il Bolognese, il principe
Hohenzollern il Modenese, Otto stava sugli Apennini, massime a
Pontremoli, Bellegarde venuto dai Grigioni, circondava d'assedio
Alessandria e Tortona, Suwarow e Keim alloggiavano in Piemonte per dar
sesto al governo, per ridurre a divozione alcune valli dell'Alpi, e per
osservare a che fine volesse Moreau incamminare le sue operazioni o
verso Cuneo, o verso la riviera di Ponente. Guerra troppo spicciolata
era questa, mentre Macdonald se ne veniva intero da Napoli, e Moreau
poteva tornare più grosso da Francia. E' pare anzi certo, che se i due
generali Francesi si fossero meglio accordati fra di loro
nell'esecuzione del disegno concetto da Moreau, qualche grande
infortunio sarebbe venuto addosso ai confederati, e si vede meglio in
Suwarow l'arte di ben condurre una battaglia, che di modellare pensieri
larghi e lontani di guerra, della quale perizia massimamente debbonsi
lodare gli eccellenti capitani. Infatti non fece egli motivo
d'importanza per proibire il passo degli Apennini a Macdonald, nel che
consisteva tutta la fortuna della guerra. Bastò, che la legione Polacca
romoreggiasse intorno a Pontremoli, perchè il debole presidio, che vi
stava a guardia, si ritirasse. Nè il generale Russo, avendo le
popolazioni amiche, e molta cavallerìa, poteva temere, che i presidi
delle fortezze, che ancora si tenevano pei Francesi, gli facessero
qualche moto d'importanza alle spalle. Laonde ci poteva sicuramente
stare grosso e rannodato per opprimere Moreau e Macdonald là dove si
fossero mostrati, e chi vincesse la battaglia, avrebbe anche vinto le
fortezze. Gli accidenti posteriori mostrarono, quanto abbia errato
Suwarow nello alloggiare tanto spartito.

Moreau, dato voce che avesse avuto grossi rinforzi di Francia, e che
maggiori ne dovesse ricevere, essendo anche a quel tempo arrivata nel
Mediterraneo una flotta Francese proveniente da Brest con qualche
battaglione da sbarco, era andato a piantare i suoi alloggiamenti presso
a Savona per accennare contro Suwarow in Piemonte; poi speditamente
marciando, si era condotto a Genova, verso la quale faceva concorrere le
sue genti. Queste mosse apertamente indicavano in Moreau il pensiero di
congiungersi con Macdonald, che già era arrivato in Toscana; nè Suwarow
le poteva ignorare. Ciò nondimeno ei se ne stava a consumarsi intorno
alle fortezze, ed alle montagne Piemontesi. Ma non istette lungo tempo
ad accorgersi, che se per valore ei non era inferiore agli avversarj,
gli avversarj lo avanzavano per arte, e che aveva a far con capitani,
che per perizia nelle cose di guerra erano fra i primi del mondo. Già
Victor camminando per la riviera di Levante, appariva vicino a
congiugersi con Macdonald, e già gli avvisamenti dei generali di Francia
si approssimavano al loro compimento. Macdonald, chiamate a se tutte le
genti che stanziavano in Toscana, salvo le guernigioni di Firenze, di
Livorno, e di alcuni altri luoghi forti sul littorale, s'incamminava
alle accordate fazioni, per le quali si prometteva la liberazione
d'Italia. L'ala sua dritta condotta da Montrichard pel passo di Lojano,
che sempre era stato tenuto dai Francesi, marciava contro Bologna; la
sinistra, conquistato prima dalla legione Polacca di Dambrowski il passo
di Pontremoli, si conduceva nella valle del Taro. Victor faceva il suo
alloggiamento in Fornuovo, luogo celebre per la vittoria di Carlo ottavo
re di Francia sulle genti Italiane governate dal marchese di Mantova.
Dambrowski s'incamminava a Reggio. Macdonald, varcato il sommo degli
Apennini a Pieve di Pelago, per la strada che da Pistoia dà l'adito a
Modena, si era calato col grosso dell'esercito per la valle del Panaro,
ed impadronitosi di Venanzio, di Sassuolo, e di altri luoghi posti sul
fiume, si era innoltrato per Casinalbo e Salicelta insino al Casino
Brunetti a piccola distanza da Modena. Moreau dal suo lato si era
ingrossato sulla Bocchetta col pensiero di correre contro Tortona ed
Alessandria. Già aveva mandato per dar la mano più verso il piano, e più
da vicino a Macdonald, il generale Lapoype con una schiera di Liguri a
Bobbio.

Queste mosse dei capitani della repubblica diedero che pensare ai
generali dei due imperj, e gli fecero accorti, che era loro mestiero, se
non volevano che l'Italia fuggisse loro dalle mani, di rannodarsi con
molta prestezza; a tale strettezza erano condotte le cose, che un giorno
solo d'indugio poteva aprir la occasione di una totale vittoria ai
Francesi. Per la qual cosa Kray, che stringeva Mantova, convertita la
oppugnazione in assedio, andava a porsi con diecimila soldati a
Borgoforte sulla riva del Po, rompendo tutti i ponti. Temeva, che
Macdonald, passato improvvisamente, e con forze preponderanti il fiume,
non gli guastasse le opere fatte contro la piazza, e la liberasse
dall'assedio. Un grosso di queste genti passarono anche il Po per fare
spalla a Klenau, ed a Hohenzollern, che erano in pericolo di essere
pressati da Macdonald. Il principale sforzo del generale Francese
accennava contro Hohenzollern; però Klenau se gli accostava sulla
destra. Per tal modo Montrichard colla destra dei Francesi andava a
ferire Klenau, il grosso Hohenzollern, Victor, con la sinistra, Otto; e
tutto il pondo della guerra si riduceva nei ducati di Modena e di Parma,
che calpestati da tante genti, da paesi fioritissimi erano divenuti
orridi per la fame e per la miseria. Il ducato di Parma principalmente
si trovava molto consumato per le gravi esazioni commessevi da Otto. Ma
i raccontati rimedj usati dagli alleati non erano bastanti per
distornare la tempesta, perchè Macdonald solo era più forte di Klenau,
Hohenzollern, e Otto uniti insieme; Moreau assai più di Bellegarde.

Adunque l'importanza dell'impresa era posta nell'esercito proprio di
Suwarow, che insisteva in Piemonte. Se lo vide il generalissimo di
Paolo, e volendo ricompensare con la celerità l'errore dell'aver troppo
spartito le sue genti, si mise senza indugio a correre con prestissimi
passi a Piacenza, sperando di poter combattere Macdonald prima che si
fosse congiunto con Moreau, e di arrivare a tempo, perchè il Francese
non rompesse del tutto le schiere unite dei tre generali Austriaci.
Pertanto marciando sulla destra del Po già si avvicinava ai campi famosi
per antiche battaglie, e che del pari erano per diventar famosi per
pruove di non minor valore date da nazioni venute anch'esse di lontano
per ammazzarsi. Intanto fortemente già si combatteva sulle rive del
Panaro. Il giorno dieci di maggio succedeva un grosso affronto tra i
soldati armati alla leggiera delle due parti. Sulle prime i repubblicani
caricarono con tanta forza gl'imperiali, che gli rincacciarono fin oltre
Casino Brunetti. Ma trasportati dall'impeto, essendosi troppo inoltrati,
furono sì aspramente assaliti ai due fianchi dalla cavallerìa Austriaca,
che furono costretti a ritirarsi con grave perdita verso le montagne. Si
combattè il giorno seguente con uguale ardore da ambe le parti,
sforzandosi Olivier e Rusca di rompere la fronte del nemico per separare
Hohenzollern da Otto. La cavallerìa repubblicana condotta dal generale
Forest urtò con grande impeto il nemico, e già il faceva piegare, quando
il generale Tedesco spinse avanti il reggimento dei fanti di Preiss,
guidato da un colonnello molto valoroso, che aveva nome Wedenfels.
Questo reggimento diè sì forte carica ai repubblicani, usando la
bajonetta, che nol poterono sostenere, e si ritirarono verso le
montagne, lasciando la terra di Sassuolo in poter dei Tedeschi. Non
erano questi moti di molta importanza, e dimostravano piuttosto un
ardore inestimabile di combattere in ambe le parti, che un evento
terminativo di battaglie. Ma il dodici giugno fece Macdonald un motivo
assai più grosso per isbrigarsi da quei corpi nemici, che sebbene meno
grossi de' suoi il molestavano, e gl'impedivano il passo a' suoi disegni
ulteriori. Ordiva per tal modo la forma della fazione, che Hohenzollern
ne venisse non solamente rotto, ma ancora impossibilitato al ritirarsi.
A questo fine, fatto calare la sua sinistra verso Reggio, le ordinava,
urtasse il nemico, e si mettesse in mezzo tra Hohenzollern, e Otto; il
che poteva agevolmente venir fatto, perchè le genti di Otto si trovavano
sparse e lontane. Egli medesimo con la mezza contro Modena dirittamente
difilandosi, voleva far opera di romperla, e d'impadronirsi della città.
Al tempo stesso, passando con la destra il Panaro, si proponeva di
spuntare da questa parte la sinistra degli Austriaci; e di separare per
questa mossa Hohenzollern da Klenau. Ma perchè quest'ultimo non potesse
accorrere in soccorso del compagno, il faceva assaltare da Montrichard,
che già colle sue genti aveva liberato d'assedio il forte Urbano. Per
questo Montrichard, muovendo due colonne, una da Bologna, l'altra dal
forte Urbano, se ne giva per attaccare Klenau, che aveva le sue stanze a
Castel San Giovanni.

Fecero egregiamente i Francesi l'opera del loro perito ed audace
capitano. Fu la zuffa sostenuta con grandissimo valore dai Francesi e
dai Tedeschi, e durò molte ore: i cavalli massimamente andarono alle
prese parecchie volte, e sempre se ne spiccarono laceri e sanguinosi. Le
fanterie vennero replicatamente alla pruova delle bajonette. Pure i
repubblicani superavano pel numero, e se tutto il disegno di Macdonald
avesse avuto il suo compimento, era già fin d'allora perduta la fortuna
dei confederati in Italia: il che dimostra chiaramente l'errore di
Suwarow dell'avere in sì fatta guisa spartito le sue genti. La sinistra
ala dei repubblicani riusciva nell'intento; perchè cacciati i Tedeschi,
ed occupata la strada, che dà a Reggio, s'intrometteva tra Hohenzollern
e Otto. La mezza schiera medesimamente del generale Tedesco, dove egli
medesimo combatteva, animando i suoi, fu obbligata a piegare, e
lasciare, fuggendo, Modena in potestà del vincitore. Sarebbe stato tutto
questo corpo Austriaco, secondo il disegno ordito dal generale Francese,
circondato e preso, se Montrichard avesse vinto sulla destra, come
Macdonald aveva sulla mezza, e sulla sinistra. Ma Klenau, non aspettando
che il nemico venisse a lui, era uscito a combattere, ed aveva rotto i
repubblicani, che si difilavano contro di lui da Bologna, sforzandogli a
tornarsene sulla sponda destra della Samoggia. Poi si affrontò con
l'altra schiera, che gli veniva incontro dal forte Urbano, e trovatala e
combattutala a Sant'Agata, la costringeva alla ritirata. L'avrebbe anche
condotta a peggior partito, se Macdonald vittorioso dalla sua parte non
le avesse mandato genti in soccorso. La resistenza di Klenau fu la
salute di Hohenzollern; perchè questi, trovate le strade aperte, si
ritirava alla Mirandola; poi non credendosi sicuro sulla destra del Po,
venuto a San Benedetto, e quivi lasciato un piccolo presidio, varcava
sopra un ponte di barche a San Niccolò per andarsene ad aspettare sulla
sinistra quello che i fati portassero. Klenau, vittorioso, poi vinto, si
condusse celeremente alle sue prime stanze di Cento; poscia vieppiù
dilungandosi andò a posarsi a Vigarano della Mainerba, sito poco
distante da Ferrara. Già Ferrara era piena di spavento, e Klenau vi
faceva provvisioni d'armi e di munizioni, come se il nemico fosse fra
breve per arrivare.

Perdettero gli Austriaci in tutte le raccontate fazioni quindici
centinaja di prigionieri, e forse pari numero tra morti e feriti. Dei
Francesi mancarono tra morti e feriti circa un migliajo; pochi vennero
in poter dei vinti. Fu morto il loro generale Forest, mentre virilmente
combattendo con la cavallerìa, dava la carica al nemico. Macdonald fu
ferito, non da Tedeschi, nè nella mischia, ma da Francesi dopo la
vittoria. Militava sotto le insegne Austriache un reggimento di Francesi
fuorusciti sotto il nome di cacciatori Bussy. Di questi, cinquanta, dopo
di avere egregiamente combattuto, trovandosi separati dai compagni, con
animosa risoluzione si deliberarono di aprirsi il varco con le armi in
mano a traverso i nemici, che gli circondavano da ogni parte. Laonde
impetuosamente urtando quanto loro si parava davanti, rotte le guardie,
riuscirono all'alloggiamento di Macdonald, che co' suoi ufficiali, e con
pochi soldati se ne stava securamente attendendo alle bisogne della
vittoria. Fu forza, che la debole guardia di Macdonald, ed egli medesimo
cacciassero mano alle spade per difendersi da un assalto tanto
inopinato. Ne seguitava una furiosa baruffa, nella quale restò ferito il
generalissimo di Francia. I fuorusciti, che avevano la mira al salvarsi,
non al vincere, dando dappertutto segni di un valore incredibile,
attraversato il campo dei repubblicani, attraversata Modena, che in mano
dei repubblicani già era venuta, ridotti da cinquanta a sette,
riuscirono all'alloggiamento Austriaco della Mirandola. Meritarono fra
gli Austriaci principal lode di valore il reggimento di Preiss già sopra
nominato, e quello di Klebeck, sopra i quali cadde il più grave pondo
della battaglia: patirono gravemente i loro soldati.

Fu biasimato Macdonald, anche da uomini periti della guerra, del non
avere dopo la vittoria, varcato il Po, corso contro Mantova, prese le
artiglierìe, rovinato le opere degli assediatori, e fatto di modo che si
levassero dalla piazza. È vero, che tutte queste cose gli potevano
agevolmente venir fatte; anzi Kray, presentendo la tempesta, già aveva
avviato verso Verona le artiglierìe più grosse del campo di Mantova. Ma
la vittoria di Francia non consisteva nell'allargar l'assedio, e
nell'impedire agl'imperiali la ricuperazione di questa piazza, bensì era
posta nel vincere Suwarow; il qual fine non si poteva conseguire, se non
coll'insistere sulla destra del Po, e con la congiunzione con Moreau.
L'operare spartitamente sarebbe stata la ruina dei Francesi, come per
poco stette, che il medesimo operare non fosse la ruina degli alleati.
Per la qual cosa a noi pare, che Macdonald meriti di essere lodato, non
che biasimato della risoluzione presa di correre, dopo la vittoria
conseguita, piuttosto verso Parma che verso Mantova.

Era la sorte d'Italia in pendente, e doveva fra breve giudicarsi, se più
potessero Moreau e Macdonald con le armi della repubblica, o Suwarow con
quelle dei due imperi d'Austria e di Russia. Marciava celeremente
Macdonald per unirsi a Moreau; Moreau mandava, come già fu per noi
narrato, una squadra di Liguri sotto il governo di Lopoype a Bobbio,
perchè servisse di scala alla congiunzione. Egl'intanto si apparecchiava
a sboccare con tutto il suo esercito dalla Bocchetta per andar
all'incontro di Macdonald. Suwarow marciava a gran passi da Torino per
trovare o Moreau, o Macdonald, innanzi che fra di loro si fossero
congiunti.

Erasi Macdonald, dopo i fatti d'armi combattuti contro Hohenzollern,
passando per Reggio e Parma, d'onde il duca, temendo dei repubblicani,
si era ritirato sulla sinistra del Po, condotto in Piacenza, nella quale
era entrato il dì quindici di giugno. Quindi gli si era accostato
Victor, che mandato da Moreau ad ingrossare l'esercito del compagno,
varcati i monti Liguri per Sarzana e Pontremoli, e poscia calatosi per
Borgo di Taro e per Fornuovo, era arrivato al suo destino. Macdonald,
volendo prevenire il nemico, e romperlo prima che fosse fatto più
grosso, nè forse sapendo, che Suwarow già fosse arrivato con l'esercito
sul campo, incominciava la guerra. Trovavasi il generale tedesco Otto,
come antiguardo, alloggiato fra la Trebbia ed il Tidone. In questo
antiguardo urtando Macdonald, lo sforzava a ritirarsi, a passar il
Tidone, ed a correre sino a Castel San Giovanni, inseguendolo passo
passo i cavalleggieri della repubblica condotti dal generale Salm. Ma
Otto, indietreggiando, aveva fatto abilità alle prime genti di Suwarow
di arrivare correndo in suo soccorso; imperciocchè primamente Melas,
udito il pericolo di Otto, aveva celeremente spinto avanti la schiera di
Froelich, che sostenne la impressione dei Francesi: poscia sopraggiunse
opportunamente la vanguardia Russa, e tutte queste genti insieme unite
fecero un tale sforzo, il principe Bagrazione coi suoi Cosacchi sulla
dritta, il principe Korsakow con altri Cosacchi, e con soldati leggieri
d'Austria sulla sinistra, e finalmente Otto spalleggiato da Froelich sul
centro, che i repubblicani, quantunque con molta costanza
contrastassero, furono rincacciati sulla destra del Tidone. Sopraggiunse
la notte: cessavasi per poche ore dagli sdegni, e dalle ferite. Erano i
due eserciti separati dal torrente Tidone. In questo momento
s'incominciavano a vedere gli errori di Macdonald, dei quali resterà
facilmente capace chi vorrà considerare quello, che si conveniva a
Suwarow di fare. Molto importava al generale di Russia di venire
subitamente alle mani col Francese, e di romperlo innanzi che Moreau
scendesse per le valli della Trebbia e della Scrivia ad assalirlo sul
fianco suo destro ed alle spalle; perchè, se non rompeva Macdonald prima
che Moreau arrivasse, gli era necessità di retrocedere; il che apriva la
strada ai due generali Francesi di congiungersi; o se avesse perseverato
nel proposito di guerreggiare a Piacenza, con Macdonald tuttavia intero
a fronte, e con Moreau alle spalle, al quale davano anche appoggio le
due fortezze d'Alessandria e di Tortona, sarebbe stato condotto a
qualche pessimo partito. Adunque se importava molto a Suwarow il venire
incontanente alle mani con Macdonald, importava del pari a Macdonald il
temporeggiare con Suwarow, perchè è impossibile che quello, che è utile
ad una delle parti contrarie, non sia dannoso all'altra. Bene e
lodevolmente fece Macdonald assaltando sul suo primo giunger Otto, ed
oltre il Tidone cacciandolo, perchè allora, non sapendo che Suwarow
fosse tanto vicino con tutte le sue genti, gli conveniva passare per
accostarsi a Moreau: ma quando dalle novelle avute, ed ancor più dal
duro rincalzo si era accorto, che non più con una piccola parte, ma con
tutto l'esercito nemico aveva a fare, non solo più prudente, ma ancora
necessario partito era l'astenersi, il temporeggiare, il ritirarsi lento
e cauto, finchè avesse novelle certe di quanto portasse la guerra fra
Novi e Tortona; e che Moreau venuto al piano, avesse assaltato il
nemico. Ciò non di meno si deliberava a combattere, risoluzione più
animosa che prudente, o che a ciò il muovesse una troppo viva speranza
di vittoria, o il pensiero ambizioso di essere chiamato lui solo
liberatore d'Italia, o la ripugnanza di congiungersi con Moreau, al
quale per l'anzianità del grado avrebbe dovuto obbedire.

Avevano i due forti capitani della repubblica e dell'impero preparato,
durante la notte, i soldati loro alla battaglia: erano le due parti
ostinate alla vittoria, o alla morte. Comandava Suwarow a' suoi, che
venissero in sul primo scontrarsi all'arma bianca, non dessero quartiere
a nissuno, comandamento barbaro, e degno di eterno biasimo, e
scannassero gridando _urra_, _urra_. Ma nel fatto i soldati mostrarono
maggiore umanità del loro generale. Era l'esercito repubblicano
schierato sulla sinistra della Trebbia, più vicino a questo fiume che al
Tidone: il destro corno governato da Olivier si distendeva verso il Po,
ed avea con lui la cavallerìa di Salm: nel sinistro si trovavano i
Polacchi con Dambrowski, e con la schiera di Rusca; contenevano il mezzo
i soldati di Montrichard, e di Victor. Dalla parte sua Suwarow aveva
ordinato l'esercito per guisa che fosse diviso in quattro parti, Otto a
sinistra verso il Po, poi più su seguitando, prima Froelich, poi
Forster, poi Rosemberg, poi Bagrazione, finalmente un Schweicuschi,
Russo generale. Guidava le due prime schiere composte quasi totalmente
di Austriaci, quale duce supremo, Melas, le due ultime composte per la
maggior parte di Russi, Suwarow. Passato il giorno diciotto di giugno il
Tidone a guazzo, venivano avanti gli alleati ad affrontare i
repubblicani, che stavano preparati a ricevere l'urto loro. Avevano i
primi fatto pensiero di urtare principalmente la sinistra del nemico;
Bagrazione guidava la vanguardia; ma essendo la campagna piena di fossi
e di siepi, non arrivava se non tardi al cimento. I Francesi, vedutolo
venire, impazienti di aspettarlo, si scagliarono furiosamente contro di
lui. L'impeto loro fu tale che già i soldati del principe si crollavano,
e sarebbero anche andati in rotta, s'ei non fosse stato presto a
soccorrergli, ordinando una fortissima carica di cavalleria. Ne seguitò,
che non solo la fortuna della battaglia si ristorava dal canto degli
alleati, ma ancora i Francesi erano rincacciati fino agli alloggiamenti
loro. Il quale accidente vedutosi da Macdonald, mandava alcuni
reggimenti di Victor, che frenarono Bagrazione, e facevano di nuovo
piegare la fortuna in loro favore. In questo punto Rosemberg muoveva
Schweicuschi in soccorso di Bagrazione, e per l'impeto di tante genti si
attaccava in questa parte un'asprissima battaglia, che durò molte ore.
Al tempo stesso Forster con la sua vanguardia composta massimamente di
Cosacchi, e di uno squadrone Austriaco si attaccava con la vanguardia
repubblicana, e dopo un ostinato conflitto la sforzava a piegare.
Sopravvenne il colonnello Lawarow con alcune compagnìe, ed urtando a
forza la vanguardia Francese, che già si ritirava, la ruppe. L'impeto
delle genti rotte, che disordinate urtarono nel centro dei repubblicani,
lo scompigliarono, sforzandolo a ritirarsi, acremente perseguitato,
oltre la Trebbia.

Macdonald, che vedeva, che in questo fatto andava la fama propria, e la
fortuna della battaglia, rannodò di nuovo i suoi, facendo in questo
tutte le veci di capitano esperto, valoroso e forte. Congiunse con loro
alcune compagnìe della schiera di Olivier, e gli mandava nuovamente a
combattere sulla sinistra del fiume, gli animava quantunque fosse molto
impedito dalla ferita avuta nel combattimento di Modena, con la voce,
con la mano, e con l'esempio. Riempiva con arte eccellente i luoghi
vacui fra gli squadroni dei soldati a piedi con drappelli di cavallerìa,
affinchè potessero maggiormente allargarsi, e non fosse fatta facoltà al
nemico di ficcarsi in mezzo. Così ordinato, e di nuovo confidente
marciava al riscatto della battaglia. Ne sorse una mischia molto feroce:
Forster era molto pressato, e sarebbe eziandio stato vinto, se Froelich,
veduto il caso, non gli avesse mandato nuove genti in soccorso. Questo
avviso di Froelich ristorò la pugna dalla parte degli alleati; la
fortuna si pareggiava. Sulla destra dei Francesi, cioè verso il Po, si
combatteva anche egregiamente per la repubblica, e per l'impero; perchè
e Francesi ed Austriaci, memori gli uni e gli altri degli odj antichi, e
delle recenti battaglie, mostravano una grandissima costanza, i primi
incoraggiati da Olivier, e da Macdonald medesimo, che era accorso, i
secondi da Otto, da Froelich, e da Melas; forti tutti, e periti
capitani. Così durò lunga pezza la battaglia, succedendo molto strazio,
e molte morti da ambe le parti. Vinse finalmente la fortuna dei
confederati, che prevalevano di cavallerìe, e di artiglierìe. Fu rotto
Dambrowski sulla sinistra, Macdonald sul centro, Olivier sulla destra:
tutti furono obbligati a cercar ricovero straziati dalle ferite, e
bruttati di sangue sulla destra della Trebbia. Era il campo di battaglia
orrido e doloroso a vedersi: in ogni parte uomini e cavalli morti, o
moribondi; in ogni parte gemiti e spaventi; in ogni parte armi e
munizioni rotte e sparse; gli arbusti gocciavano, la Trebbia menava
sangue. Sopraggiunse la notte, che rinvolse nelle sue ombre la miseranda
strage, gli sdegni ancor vivi delle tre forti schiatte, e la cupidigia
non ancora satolla d'umano sangue.

Era intento di Suwarow d'ingaggiare il seguente giorno una nuova
battaglia, perchè voleva rompere del tutto quella testa di repubblicani
innanzi che Moreau gli romoreggiasse alle spalle. Pensava medesimamente
Macdonald per la sua pertinacia insolita ad esser vinta, od a piegarsi,
di assaltare alla nuova luce quel nemico, che già per due volte aveva
tentato con tanto danno de' suoi, e con sì poco frutto. Nel che come si
possa scusare, noi non possiamo restar capaci; e se si può lodare di
coraggio, certamente non si può di prudenza: perchè se dubbio era, che
vincesse il diciotto, ancor più dubbio era per l'efficacia dei
precedenti fatti, che potesse vincere il diecinove, e la rotta del suo
esercito importava la ruina di quello di Moreau, e di tutte le cose
Francesi in Italia. Solo stabile speranza poteva essere per lui l'essere
ajutato da Moreau; ma che questi fosse per arrivare a combattere
l'inimico nel momento stesso della battaglia, era cosa molto incerta, nè
Macdonald la poteva sapere: che se dopo la medesima fosse arrivato,
sarebbe stato il suo arrivare inutile, nè avrebbe potuto riguadagnare la
battaglia perduta. Adunque pare a noi, che la ostinazione di Macdonald
dell'aver voluto tornar al cimento non sia da lodarsi, e qualunque sia
il biasimo, che Moreau abbia meritato per non essere venuto a tempo,
Macdonald non può schivar quello di non lo aver aspettato.

Intanto le sorti di Francia in Italia andarono in precipizio. Risolutosi
Macdonald a non aspettare di essere assaltato, ma ad assaltare, muoveva
alle undici della mattina del diecinove di giugno le sue genti contro
l'esercito imperiale. Era l'ordinanza dei due nemici la medesima, che
nei giorni precedenti. Ordinava nel suo pensiero il generalissimo di
Francia di circuire, stando fermo sul mezzo, e dopo di aver passato il
fiume, con le due ali estreme il nemico, cioè di spuntarlo e verso i
monti, e verso il Po. Con singolare intrepidezza passarono i
repubblicani la Trebbia, ancorchè aspramente fossero bersagliati dalle
artiglierìe nemiche sì grosse che minute, principalmente da quelle che
ferivano a scaglia. Rusca, e Dambrowski s'attaccarono sulla sinistra
verso i monti con Bagrazione. Nissuno creda che maggior valore nelle più
aspre battaglie si sia mostrato mai di quello, che in questa mostrarono
e Francesi, e Polacchi, Russi, ed Austriaci. Pinsero Rusca, e Dambrowski
con grandissimo impeto Bagrazione, e col medesimo impeto gli rispingeva
Bagrazione, quanto era urtato riurtando. Cominciarono a balenare i
soldati di Dambrowski; Rusca accorreva con un grosso di genti scelte in
suo ajuto. Menò egli sì terribilmente le mani, che non solo il Russo
piegava, ma ancora i Francesi, preso nuovo ardire, assaltavano
Schweicuschi con tanta energìa, che lo conciarono per la peggio,
tagliarono a pezzi un intiero reggimento, lo rispinsero lungo spazio, e
lo cacciarono dalla terra di Casaliggio, della quale s'impadronirono.
Lampeggiava in questo punto la speranza della vittoria pei Francesi, e
l'avrebbero anche ottenuta, se non fosse venuto in soccorso delle
schiere pericolanti di Russia il generale Austriaco Dalheim con un
grosso rinforzo di genti Tedesche: efficacemente il secondava la
cavallerìa Russa, che già si era riordinata. Si rinnovava la mischia più
fiera di prima, nè questi cedevano, nè quelli; diè Dambrowski segni di
disperato valore: due volte respinto, due volte tornò più animoso al
combattere, nè si partì dalla battaglia, se non quando arrivò Rosemberg
con un forte apparecchio d'artiglierìe leggeri, che fulminando i
contrastanti, gli costrinsero, sebbene tuttavia combattenti, alla
ritirata sulla destra riva del fiume. Fu questo affronto
sanguinosissimo, e mortale per ambe le parti, la legione Polacca vi fu
conquassata, e lacerata all'estremo. Ma se i repubblicani vi perdettero
molta gente, gl'imperiali ve ne perdettero altrettanta.

Non era stata nè meno ostinata, nè meno sanguinosa la battaglia sui
campi, che avvicinano il Po. Quivi contuttochè Melas si fosse molto
affaticato con le artiglierìe per impedire ai repubblicani il passo
della Trebbia, dalle quali avevano molto patito, erano ciò non ostante
riusciti sulla sinistra del fiume, ed avevano principiato a dare
esecuzione al disegno ordinato da Macdonald. Una colonna urtava di
fronte Otto, mentre un grosso di cavallerìa difilandosi lungo il Po,
s'ingegnava di riuscire oltre l'ala estrema degl'imperiali. Le fanterìe
Tedesche già cedevano all'impeto delle Francesi, quando venne in
soccorso loro con una gagliarda squadra di cavallerìa il principe di
Lichtenstein. Diè la carica alle fanterìe Francesi, e le respinse: diè
la carica alle cavallerìe accorse in ajuto delle fanterìe, e le
respinse. Arrivava in questo dubbioso punto con la seconda squadra dei
suoi fanti Olivier, e facendo uno spaventoso trarre di artiglierìe
leggieri, disordinava i cavalli di Lichtenstein, e gli costringeva alla
fuga. Fra la furia del rinculare percossero nel reggimento dei
granatieri di Wowerman, e il disordinarono, e se le fanterìe di Francia
si fossero fatte avanti per usare la occasione aperta dalle artiglierìe
leggieri, sarebbe nato in questa parte qualche gran sinistro per
gl'imperiali; ma esse, non so perchè, si sostarono. Intanto
Lichtenstein, che era uomo prode, ed i granatieri di Wowermann, che
erano uomini forti, ed esercitati nelle battaglie, si riordinarono, e
tornarono al cimento: trassero con loro un grosso rinforzo del
reggimento di Lobkowitz. Il rincalzo fatto da tutte queste genti unite,
ed animate da Melas, da Froelich, e da Otto diventò sì forte, che
Olivier disperando la vittoria, la lasciò in mano del nemico, sulla
destra riva dell'insanguinata Trebbia ritirandosi. Salm, che co' suoi
cavalli correva lungo il Po per circuire Otto, veduto che per la
ritirata di Olivier restava solo esposto all'impeto di tutta la schiera
vincitrice, velocemente correndo, si ritirava ancor esso agli
alloggiamenti oltre il fiume.

Bene, come si è veduto dalla narrazion nostra, fu combattuta questa
battaglia dalle due ali dell'esercito Francese sul principio, male sulla
fine; il che fu cagione, che, se esse si ritirarono intiere sulla destra
della Trebbia, la mezza vi si ricoverò fuggendo disordinata e rotta.
Avevano i Francesi passato il fiume, ed essendosi ordinati sulla sponda
sinistra assaltavano con l'antiguardo loro il nemico: ma questi,
bravamente resistendo, gli rincacciava. Venuta la seconda fila
repubblicana in soccorso della prima, rinfrescava la battaglia, che fra
breve divenne orribile. Impazienti l'una parte e l'altra di combattere
di lontano, vennero tosto alle prese con le bajonette: fu quest'urto
tanto micidiale sostenuto quinci e quindi con un valore inestimabile.
Quando pei cadenti, feriti o morti qualche spazio vuoto appariva nelle
file, i viventi vi si gettavano, e facevano battaglia con le sciabole, e
quando non potevano con le sciabole, la facevano coi graffi, coi morsi,
e coi cozzi. Non fu questa battaglia generale, ma miscuglio di duelli
fatti corpo a corpo, nè si vedeva chi avesse ad essere il primo a
ritirare il passo. Ma mentre la fortuna stava per tale modo in pendente,
ecco arrivare a corsa un reggimento di Tedeschi condotto dal colonnello
Lowneher, che diede animo ai Russi, lo scemò ai Francesi; caricando, e
smagliando la cavallerìa, che fiancheggiava la schiera di Montrichard.
Un reggimento di fanti leggieri, preso spavento da questo accidente,
cesse fuggendo disordinatamente; la fuga e lo scompiglio invasero tutta
la schiera, nè Montrichard ebbe potestà di rannodarla, malgrado che se
ne desse molto pensiero, e molto vi si sforzasse. La rotta di
Montrichard fu cagione del doversi ritirare Victor; perchè Suwarow
accortosi della favorevole occasione, che la fortuna ed il valore de'
suoi gli avevano aperta, si cacciava dentro ai luoghi abbandonati col
suo corpo di riserbo, ed assaliva il generale Francese per fianco. Pensò
allora Victor al ritirarsi sulla destra riva, e il fece ordinatamente,
per quanto quell'accidente improvviso il comportava. Così tutta la mezza
dei repubblicani, parte rotta intieramente, parte poco intera, e
fieramente seguitata dalla cavallerìa nemica, si era ritirata a
salvamento oltre quel fiume, che con tanta speranza di vittoria aveva
poche ore prima passato. La Trebbia, funesto fiume per tante battaglie,
non vide mai tanto sangue, quanto a questi giorni: il suo letto orrido
pei mucchj dei cadaveri, massimamente più verso la sua foce nel Po,
perchè quivi nel passare furono i Francesi terribilmente bersagliati
dalle artiglierìe di Melas. Dei repubblicani in quelle tre giornate fu
uno scempio di circa sei mila soldati morti, o feriti; tre mila
prigionieri ornarono il trionfo dei vincitori. Non fu minore il numero
degli uccisi dalla parte degli imperiali, e quasi niuno quello dei
prigionieri. Alcune bandiere dei repubblicani furono conquistate dai
confederati; pochi cannoni vennero in poter loro, perchè Macdonald per
non essere ritardato dall'impedimento dell'artiglierìe più grosse, le
aveva lasciate nello stato Romano, solo conducendo seco le leggieri.

Sopraggiunse la notte: era estrema la stanchezza dei combattenti; fuvvi
riposo, se non d'animi, almeno di corpi. Pensava Suwarow, tosto che
aggiornasse, di perseguitar il nemico, Macdonald di ritirarsi,
quantunque a ciò di mala voglia, e costretto dal parere dei compagni, si
risolvesse, perchè avrebbe desiderato di fare una quarta volta
esperienza della fortuna; tanto si era ostinato in questa faccenda del
combattere. Per la qual cosa, lasciato sulla sponda del fiume alcune
genti delle più spedite per occultare al nemico la sua partita,
s'incamminava celeremente col restante esercito, prima che la luce
illustrasse l'Italiche contrade, alla volta di Parma. Dal canto suo
Suwarow, come prima vide sorgere l'aurora, passava il fiume per dar
l'assalto al nemico nei suoi proprj alloggiamenti. Nè avendolo trovato,
ed accortosi della sua levata, si mise tosto a perseguitarlo, egli per
la strada vicina ai monti, Melas per la prossimana al Po. Giunsero i
Russi a Zema il retroguardo Francese governato da Victor, e l'assalirono
con molto valore, e con ugual valore fu loro risposto dai Francesi, cosa
maravigliosa dopo gl'infortuni recenti. La diciasettesima, postasi in un
luogo forte, fece spalla al ritirarsi dei compagni, ma circondata
finalmente da un nemico a molti doppj più grosso, fu costretta a deporre
le armi, dandosi prigioniera in poter del vincitore. Dall'altro lato i
Tedeschi arrivarono addosso ai Francesi presso a Piacenza, e ne fecero
molti prigionieri, massime feriti, fra i quali notaronsi principalmente
Rusca, Salm, e Cambray; quest'ultimo morì fra breve per le ferite avute
nella battaglia. Rusca ebbe una gamba sconcia, Olivier una meno,
entrambi guerrieri buoni, e di forme egregie di corpo. Avrebbe voluto
Suwarow seguitare più oltre i repubblicani; ma udiva ad un tratto, che
Moreau, uscito dal suo sicuro nido di Genova, era sboccato dalla
Bocchetta, e calando dai monti minacciava di trarre a mal partito
Seckendorf, e Bellegarde, dei quali il primo stringeva Tortona, il
secondo Alessandria; che anzi il capitano di Francia avrebbe potuto fare
addosso al suo retroguardo qualche fazione di sinistro augurio.
Deliberossi pertanto a tornarsene indietro, dando carico a Otto, a
Hohenzollern, ed a Klenau, che perseguitando facessero a Macdonald tutto
quel maggior male, che potessero. Ma prima ebbe mandato una presa di
Cosacchi a disfare quella testa di Liguri, che sotto il governo di
Lapoype stanziava a Bobbio; la qual cosa venne loro agevolmente fatta.
Domandano molti, perchè Lapoype, invece di scendere ad ajutare
Macdonald, se ne sia stato inoperoso in un momento, in cui la più
efficace attività era richiesta: alcuni il tacciano di poco animo, altri
di animo rotto per non aver saputo svilupparsi a tempo dai piaceri di
Genova. Ma egli stava agli ordini di Moreau, non di Macdonald, e se il
generalissimo non gli aveva comandato di calarsi, non si vede come il
potesse fare da se. Pare poi cosa molto inverisimile, per non dir del
tutto falsa, che Moreau gli desse il comandamento di scendere, perchè ei
non poteva supporre, che Macdonald fosse, non so se mi debba dire o
tanto imprudente, o tanto temerario, che volesse mettere da se solo a
cimento sorti sì gravi quando temporeggiando solamente due giorni, le
avrebbe potute mettere coi due eserciti uniti insieme. Da tutto questo
si scorge, che se Suwarow avesse tardato ad arrivare solo due giorni, o
Macdonald solo due giorni a combattere, vinceva, per quanto delle
probabilità di guerra si può giudicare, la fortuna di Francia. Sonvi
alcuni, che accusano Macdonald di essere arrivato troppo tardi, perchè
tornando da Napoli giunse a Firenze il dì ventisei di maggio, e solo
partinne il dì otto di giugno: pare cosa strana quell'avere accennato sì
presto, e colpito sì tardi. Se avesse corso, affermano, difilato, con
dare solamente alle sue genti i riposi necessari, sarebbe certamente
giunto a Voghera, prima che Suwarow vi arrivasse, e la unione dei due
eserciti stata certa, e sicura. Di questo noi non vogliamo giudicare,
perchè non abbiamo scienza del marciare degli eserciti, nè dell'immenso
viluppo, che a' nostri tempi e' si tirano dietro. Certo, se
l'accusazione è vera, la posterità Francese avrà molto a dolersi di
Macdonald.

Restava a Macdonald un'impresa difficile a compirsi; quest'era di
ritirarsi a salvamento in Toscana, per poter quindi per la riviera di
Levante condurre le sue genti all'unione in Genova con quelle di Moreau.
Ei ne venne ciò non ostante a capo con uguale e perizia e felicità.
Ordinava a Victor, che salisse per la valle del Taro, e che, varcati i
sommi gioghi dell'Apennino, calasse per quella della Magra nel
Genovesato. Egli poi con la sinistra, ora combattendo alle terga, ora
sul fianco sinistro, ed ora di fronte, e sempre animosamente e
felicemente, più che da vinto si potesse sperare, se ne viaggiava alla
volta di Bologna per condursi di nuovo a Pistoja. Disperse le genti
leggieri di Hohenzollern e di Klenau, che gli volevano contrastare il
viaggio, passò per Reggio e per Rubiera, passò per Modena, che pose a
grossa taglia, mandò presidj a Bologna ed al forte Urbano: poscia
salendo s'internava nella valle del Panaro, ed arrivava al suo
alloggiamento di Pistoja. Poco stettero Bologna, ed il forte ad
arrendersi ai confederati. Nè il generale Francese voleva pei disegni
avvenire, e per le molte sollevazioni dei popoli fermarsi in Toscana.
Perlochè, chiamate a se le guernigioni di Livorno, e dell'isola d'Elba,
che avevano capitolato, la prima con un Inghirami, condottiere di
Toscani sollevati, la seconda con Napolitani e Toscani misti d'Inglesi,
e poste sulle navi per a Genova le artiglierìe e le bagaglie, si avviava
per la strada di Lucca alla volta dei territorj Liguri, e quivi
conduceva a salvamento i suoi stanchi soldati. Poi stanco egli stesso
dalle fatiche e dalle ferite, se n'andava a Parigi piuttosto in
sembianza di vincitore che di vinto, per lo smisurato valore dimostrato.
Del resto mostrossi Macdonald in Italia uomo di generosa natura: fu
anche umano, malgrado delle cose eccessive che pubblicò a Napoli, e che
rinfrescò in Toscana: si astenne da quel d'altrui, abborriva i rubatori.
Amava più la gloria che la repubblica e la libertà, come d'ordinario
l'amano i soldati. Gli piacevano meglio i governi temperati, che gli
sfrenati. Insomma ei fu in Italia personaggio commendevole, e sarebbe
stato anche più se un amore smisurato di fama non l'avesse fatto errare.
Ebbe i difetti degli animi generosi, e non fu poco in mezzo a tanti vizj
di animi vili. Con l'esercito di Macdonald si ritirarono ancora le genti
Francesi, che tenevano Firenze; tutta la Toscana tornava all'obbedienza
di Ferdinando.

Il giorno medesimo, in cui Macdonald combatteva sulle rive del Tidone,
Moreau scendeva con circa venticinque mila soldati dalla Bocchetta, e
passando per Gavi e Novi, fatto anche sicuro dalla fortezza di
Serravalle, che si trovava in potere de' suoi, se ne giva all'impresa di
divertire i confederati dalle offese di Tortona, che già pericolava,
essendo stata aspramente bersagliata da bombe ai giorni precedenti. Il
giorno diciotto al momento stesso, in cui Macdonald era alle mani con
gli alleati fra il Tidone e la Trebbia, Moreau assaltava gli Austriaci
nel campo loro sotto Tortona, e quantunque, condotti da Seckendorf e da
Bellegarde, si difendessero da uomini forti, tuttavia, prevalendo i
Francesi di numero, furono costretti a cedere e perdettero San Giuliano;
perseguitati acerbamente dai repubblicani nel piano di Marengo,
disordinati, e rotti si ritirarono oltre la Bormida.

Questa vittoria liberava Tortona dall'assedio, e fu fatto abilità a
Moreau di rinfrescarla di viveri e di munizioni. Da tutto questo
chiaramente si vede, che se Macdonald fosse, come pare che potesse,
arrivato più presto, o avesse combattuto più tardi, avrebbe la fortuna
inclinato di nuovo a favor dei repubblicani: per un intervallo di
ventiquattr'ore stette, che i vinti non fossero vincitori, e che
l'Italia, in vece di essere Russa e Tedesca, fosse Francese.
Scaramucciossi il giorno diecinove, ed il venti sulle rive della
Bormida. Il ventuno, messosi Bellegarde all'ordine, raccolte quante
genti potè dal campo sotto Alessandria, e da altre terre vicine, facendo
stima non piccola di questo moto, nè volendo che Moreau si alloggiasse
in quei luoghi, mandava Seckendorf con un grosso antiguardo ad assaltar
i repubblicani sulla destra del fiume. Attaccossi Seckendorf con Grouchy
a San Giuliano, e dopo una dura zuffa lo sforzava a ritirarsi.
Accorrendo con nuove genti Grenier in soccorso di Grouchy ristorava la
battaglia: il generale Tedesco, che sulle prime aveva respinto, fu
respinto. In questo mentre Bellegarde arrivava a fare spalla a
Seckendorf con una forte squadra di genti fresche, ed entrato nella
battaglia faceva piegare i Francesi: venivano in poter suo San Giuliano,
e Spinetta; continuamente i Tedeschi guadagnavano del campo. Fu forza,
che Moreau venisse in ajuto de' suoi, che si trovavano in gran pericolo.
Divenne allora molto aspro il conflitto: da ambe le parti si facevano
gli ultimi sforzi per uscirne con la vittoria. Alfine Grouchy, che in
questo fatto si portò da soldato molto valoroso, radunati e riordinati i
suoi, che erano stati disordinati e dispersi, dava dentro, serrandosi
addosso con molto impeto agli Austriaci, gli rompeva, e gli sforzava ad
andarsene frettolosamente a cercar ricovero sulla sponda sinistra della
Bormida. Un loro retroguardo lasciato al Bosco, e circondato dai
Francesi si liberò a furia di bajonette. L'estrema coda delle genti
Austriache, deposte per la forza sopravvanzante degli avversarj le armi,
si diede in poter dei vincitori. Perdettero gl'imperiali in questo fatto
molta gente, ma non tanta, quanta pubblicarono i Francesi, nè tanto poca
quanto pubblicarono i Tedeschi, certamente nel novero di due in tre mila
soldati tra morti, feriti e prigionieri; nè è dubbio, che la vittoria
non sia stata dalla parte dei repubblicani. Quivi ebbe Moreau le novelle
dei sinistri accidenti della Trebbia. Perlochè conoscendo, che per
allora non restava speranza di far risorgere la fortuna, e che la sola
strada che gli rimanesse aperta per riparo del suo esercito, era quella
di ritirarlo prestamente là, dond'era venuto, condottosi con frettolosi
passi per la strada di Novi e di Gavi a Genova, spartiva i soldati nelle
stanze di Voltri, Savona, Vado e Loano. Munì Genova con un sufficiente
presidio; la strada di sboccar di nuovo nelle pianure Tortonesi gli
rimaneva libera pei forti di Gavi e di Serravalle. Oltre a ciò aveva per
maggiore sicurezza ordinato un forte campo con trincee tra la Bocchetta
e Serravalle, che aveva raccomandato alla fede del marchese Colli,
assunto al grado di generale, ed a lui congiunto d'amicizia. Le altre
valli dei monti Apennini, per le quali si aprono le strade delle pianure
bagnate dalle acque del Po, furono anche dal generale di Francia
fortificate, e munite con buoni presidj.

In questo forte sito, ed avendo frapposto fra di lui ed il nemico, come
baluardo naturale e forte, tutto il concatenato giogo degli Apennini, se
ne stava aspettando, che cosa portassero le sorti dalla parte di
Francia, che ancora non voleva, malgrado di tante rotte, pazientemente
sopportare, che l'imperio d'Italia le uscisse dalle mani. Tornato
Suwarow dai campi tanto gloriosi per lui del Tidone e della Trebbia,
andava a porsi ad alloggiamento sulle sponde dell'Orba per impedire ogni
motivo, che i Francesi potessero fare a soccorso delle fortezze di
Tortona e di Alessandria cinte, dopo il suo arrivo, di più stretto
assedio, e che sperava avessero fra breve a cedere alle sue armi.

Tale fu la ruina ed il precipizio delle cose dei Francesi in Italia,
che, non ancora trascorsi quattro mesi da quando la guerra aveva avuto
principio in quest'anno, perdute sette battaglie campali, e le fortezze
di Peschiera, e di Pizzighettone, il castello di Milano, la cittadella
di Torino, perduta tutta l'Italia da Napoli fino al Piemonte, la cadente
loro fortuna altro sostegno più non aveva, che i gioghi dei monti
Liguri, ed alcune fortezze. Noveravansi fra queste principalmente i
castelli di Napoli, il castel Sant'Angelo, Ancona, Mantova, e le
fortezze Piemontesi di Alessandria, Tortona e Cuneo. Conoscevano gli
alleati, che l'imperio d'Italia non si renderebbe in mano loro sicuro,
se non quando tutte le anzidette fortezze conquistate avessero. Ma
principale pensier loro era quello dell'acquisto di Mantova stimata il
più forte antemurale d'Italia, se non di effetto, almeno di nome, e
delle fortezze del Piemonte; conciossiachè il presidio di Mantova
essendo grosso di circa diecimila soldati, poteva ajutare efficacemente
una nuova calata di Francesi, se la fortuna divenisse loro più
favorevole; le fortezze Piemontesi, per essere vicine a Francia,
potevano facilmente servire di appoggio e di scala a nuove imprese dei
repubblicani. Agevolavano agli alleati la conquista di tutti questi
propugnacoli le vittorie conseguite, i popoli favorevoli, le armi Russe,
Inglesi e Ottomane, che o già tenevano, o minacciavano l'inferiore
Italia. Per la qual cosa non così tosto Moreau si era riparato nel suo
sicuro seggio di Genova, che i confederati andarono col campo alla
cittadella d'Alessandria con potentissimi apparecchj, sperando per
l'efficacia del batterla, ch'ella avesse presto, quantunque molto fosse
forte per arte, ad essere sforzata alla dedizione.

Siede la cittadella d'Alessandria sulla riva sinistra del Tanaro,
separata solamente per le acque del fiume dalla città, con la quale si
congiunge per un ponte coperto a guisa di quello di Pavìa. Eravi dentro
un presidio di circa tremila soldati sottomessi al generale Gardanne,
soldato, che pel suo valore in quelle guerre Italiane, era tostamente
salito dai minori gradi della milizia ai maggiori. Sebbene non gli fosse
nascosto, che per le rotte toccate da' suoi poca speranza gli rimaneva
di essere soccorso, tuttavia da quell'uomo forte, ch'egli era, si era
risoluto a difendersi fino agli estremi, perchè dove non vi poteva più
essere utilità per la sua patria, voleva almeno, che risplendesse
incontaminato l'onor suo, e quello de' suoi soldati. Animava
continuamente il presidio con la voce e con la mano, sopravvedeva ogni
cosa, ordinava con somma diligenza quanto fosse necessario alla difesa.
Dal canto suo Bellegarde niuna diligenza o fatica risparmiava, per venir
a capo dell'espugnazione. Aveva con se ventimila soldati fra Austriaci e
Russi, più di centotrenta pezzi di artiglierìe assai grosse, parte
dell'esercito, parte condotte recentemente dalle armerìe di Torino, con
obici e mortai in giusta proporzione. Venne per sopravvedere, ed
incoraggire gli oppugnatori con la sua presenza il generalissimo dei due
imperj. Essendo la fortezza nuova, edificata secondo l'arte, ed
abbondante di caserme, e di casematte construtte a pruova di bomba, si
bramava conoscere, quanto potesse nel contrastare alla forza di chi
l'assaltava. Si convenne da ambe le parti, che gli alleati non
molesterebbero la fortezza dal lato della città, e che ella la città in
nissun modo offenderebbe. Scavata, ed alzata la prima trincea di
circonvallazione, fece Bellegarde la chiamata a Gardanne. Rispose,
essergli stato comandato, che difendesse la fortezza, e volerla
difendere. La folgoravano con tiri spessissimi centotrentanove cannoni,
quarantacinque obici, cinquantaquattro mortaj. Nè se ne stava Gardanne
ozioso, fulminando ancor esso con tutto il pondo delle sue artiglierìe.
Ma la tempesta scagliata dagli alleati fu sì grande, che in poco d'ora,
o per proprio colpo, o per riverberazione ruppe la maggior parte dei
letti delle artiglierìe, sboccò le restanti, uccise non pochi
cannonieri, arse una caserma, ed una conserva di polvere con orribile
fracasso: tacque per un tempo, o debolmente trasse la piazza. Usarono
gli assedianti l'accidente, e spintisi avanti con le zappe, e compite le
traverse, arrivarono sino al circuito dello spalto, dove incominciarono
a distendersi con il cavare, e con alzare la terra a destra ed a
sinistra coll'intento di compire la seconda circondazione. Tentava
Gardanne d'impedirgli, poco potendo con le artiglierìe, con
l'archibuserìa, traendo furiosamente contro i lavoratori dalla strada
coperta. Ciò non ostante condussero a perfezione la seconda; nè mettendo
tempo in mezzo, e dell'oscurità della notte giovandosi, vi alzarono di
molte batterìe. In questi bersagli si portarono egregiamente, e fecero
maravigliosi progressi contro la piazza i cannonieri Piemontesi tornati
ai servigi del re. Nè furono senza effetto le armi Francesi, perchè
molti buoni soldati dei confederati restarono uccisi, o feriti. Morì un
nipote del marchese di Castler, fu ferito gravissimamente il marchese
medesimo con grande rammarico di Suwarow, che conosceva, quanto quel
guerriero valesse. Era intendimento degl'imperiali, compita questa
seconda circonvallazione, di far pruova di cacciar i repubblicani dalla
strada coperta. In fatti tanto fecero coi cannoni, che spazzavano i
bastioni, e con le bombe e con le granate, che rendevano pericoloso e
mortale lo starvi, che i soldati di Francia l'abbandonarono, ritirandosi
del tutto nel corpo della piazza. Sottentrarono gl'imperiali, vi fecero
un alloggiamento stabile: poi con le zappe continuamente travagliandosi,
assieparono gli angoli sporgenti della medesima strada coperta, e si
condussero fin sotto ai bastioni. Sorgevano i segni della vicina
dedizione. Già erano alzate le batterìe per battere in breccia, già le
scale pronte, già le artiglierìe della piazza più non rispondevano. Di
tanti, quattro cannoni soli si mantenevano in grado di trarre; le armi
missili, oggimai consumate tutte, mancavano; un assalto al nascente
giorno si preparava, una presa di soldati fortissimi trascelti a questo
mortale ufficio già stavano pronti ad eseguirlo: le ruine stesse delle
mura facilitavano la salita. Il resistere più lungo tempo sarebbe stato
per Gardanne, non che temerità verso la fortuna, crudeltà verso i
soldati; però, inclinando l'animo alla concordia, chiese, ed ottenne
patti molto onorevoli il dì ventuno luglio. Uscisse il presidio con
tutti i segni d'onore, che danno i vincitori ai vinti; si conducesse
negli stati ereditarj, vi stesse fino agli scambi, avesse Gardanne
facoltà di tornarsene in Francia sotto fede di non militare contro i
confederati sino allo scambio. Fu assai bravo il contrasto fatto da
questo generale di Francia; ciò nondimeno fu accusato dell'essersi
arreso, prima che la breccia fosse aperta. Ma l'accusa non ebbe effetto,
perchè vennero poco dopo tante dedizioni, che fu manifesto, che la forza
insuperabile, non la codardia, od il tradimento avevano operato.
Restarono uccisi di Francesi seicento, di Cisalpini ducento. Fuvvi anche
molto sangue fra i confederati, perchè mancarono fra di loro in ugual
numero i soldati. Trovarono i vincitori nella fortezza conquistata
settemila fucili, più di cento cannoni, la maggior parte da risarcirsi,
dieci mortai, polvere in abbondanza, e munizioni da bocca
proporzionatamente. Fu celebrata la conquista di Alessandria con ogni
maniera di pubblica dimostrazione. Poi, per metter terrore, e per
isfogar l'odio, carcerarono i giacobini, come gli chiamavano; il che
contaminò l'allegrezza, perchè molti fra di loro appartenevano alle
famiglie principali del paese. Ma Suwarow voleva quel che voleva, ed
anche il consiglio supremo il secondava volentieri.

Non si era ancora acquetata l'allegrezza concetta per la conquista
d'Alessandria dai collegati, e dai loro partigiani in Italia, che ebbero
occasione d'un'altra maggiore prosperità per l'espugnazione di Mantova.
Aveva Buonaparte due anni innanzi conquistato questa fortezza piuttosto
col consumarla per carestìa di viveri che con lo sforzarla per
oppugnazione. La domò Kray piuttosto per forza, che per assedio:
perciocchè s'arresero i repubblicani alle armi imperiali, quando ancora
avevano nelle conserve loro di che cibarsi ancora per lungo tempo; ma le
mura sfasciate, ed il cinto della piazza rotto gli costrinsero in breve
tempo a quella risoluzione, cui il fare ed il non fare, tanto importava
a loro, ed agli alleati. Si era Kray, già fin quando Suwarow era
arrivato al supremo governo dell'esercito, messo intorno a Mantova, ma
non si era fatto molto avanti con le trincee, e perchè non aveva forze
sufficienti a circuire, ed a sforzare una piazza di tanta vastità, e
difesa da una guernigione di diecimila soldati. Per la qual cosa aveva
solamente applicato il pensiero al tenere impediti i luoghi, acciocchè
nissuno ajuto di genti, o di vettovaglia vi si potesse introdurre; aveva
anche fatto opera, posciachè Peschiera e Ferrara erano state soggiogate
dalle armi dei confederati, che le barche imperiali, che avevano
acquistato il dominio del lago di Garda, per le acque del Mincio
calandosi, e così pure un'armata di navi sottili ascendendo pel Po,
venissero fare spalla all'esercito terrestre, che stringeva la piazza.
Infatti l'essere padrone di Peschiera e di Ferrara, che sono a destra ed
a sinistra a guisa di opere esteriori di Mantova, dà maggior facilità a
chi è al tempo stesso signore della campagna, di acquistare per fame o
per forza quel baluardo principale d'Italia. Ma quando dopo le rotte di
Macdonald, Suwarow fatto più sicuro ebbe mandato novelle genti
all'assedio, per forma che l'esercito di Kray ascendeva, se non passava,
il novero di quarantamila soldati, il generale Tedesco, nel quale non si
poteva desiderare nè maggior animo, nè miglior arte, si accinse a voler
fare quello, che fino allora aveva solamente accennato. Per facilitargli
vieppiù l'impresa, gli mandava Suwarow alcuni pezzi d'artiglierìe ben
grosse, trovate nelle armerìe di Torino. Con questo accostamento si
trovò Kray in grado di fulminare la piazza con più di seicento bocche da
fuoco. Alloggiava il più grosso nervo dell'esercito assediatore, la più
parte Austriaco, per modo che incominciando sulla sinistra alla Certosa,
e girando col mezzo alla Madonna, andava con la sinistra a terminarsi a
Capilupo. Un altro corpo di genti Austriache si era posto a rincontro di
San Giorgio. Eransi i Russi accampati oltre il canale di Sant'Antonio a
destra, ed a sinistra della strada che va a Verona: carico loro era di
battere la cittadella. Ma i corpi che avevano preso il campo e contro
San Giorgio, e contro la cittadella, non avevano l'ufficio di farsi via
per forza, o per rotture di mura nelle due fortezze: solo disegnavano
d'impedire la campagna al nemico, e battendo con le artiglierìe dargli
diversi riguardi, perchè meno fosse forte a difendersi in quella parte,
che principalmente Kray aveva fatto pensiero di assaltare, e dove
intendeva di far la breccia per aprirsi l'adito dentro la piazza, se il
nemico ostinato oltre il dovere resistesse. Nè stette lungo tempo in
dubbio circa la elezione, perchè la parte di porta Pradella gli si
appresentò tostamente come la più debole, sì per esser dominata
dall'eminenza di Belfiore, sì per non avere altra difesa esteriore, che
un'opera a corno, nè altra difesa di fianco, che il bastione di
Sant'Alessio molto lontano, una mezza luna a sinistra, ed il bastione di
Luterana a destra, sì per essere tutte queste difese molto anguste, e
perciò incapaci di molte artiglierìe, e di spandere i tiri alla larga,
anzi capaci all'incontro di essere molestate con fitto bersaglio dal
nemico, e sì finalmente per essere in questa parte il terreno manco
paludoso, e però più atto a ricevere gli approcci. Ma a volere che gli
approcci si potessero fare più facilmente, si rendeva necessario per gli
oppugnatori l'impadronirsi del torrione, e del molino di Ceresa. A
questo fine tirando furiosamente contro i detti luoghi, sforzarono i
difensori a ritirarsene; poi fattovi impeto con una mano di soldati
animosi, vi entrarono, e vi si alloggiarono. Quindi senza starsene ad
indugiare, alzarono le serrature del Paiolo; il che fu cagione, che le
acque del canale di questo nome, trovando uno scolo più facile, si
abbassarono nelle parti superiori, e fu fatto abilità a Kray di
spingersi avanti con le trincee contro la piazza. Spesseggiavano i Russi
coi tiri contro la cittadella, gli Austriaci contro San Giorgio. Ma la
principale tempesta veniva da Osteria alta, dai siti vicini alla strada
per a Montanara, da Belfiore, da casa Rossa, da Paiolo, da Valle, e da
Spanavera; quivi il generalissimo d'Austria aveva piantato le sue più
grosse e più numerose artiglierìe, per battere o per diritto o per
fianco l'opera a corno di porta Pradella, i bastioni della porta
medesima, il bastione di Sant'Alessio, con le fortificazioni dell'isola
del T, e del Migliaretto.

Mentre con tanto fracasso, e con sì viva tempesta fulminava Kray la
parte più debole della piazza, tempesta, alla quale gagliardamente anche
rispondevano gli assediati, intendeva ad approssimarsi con le trincee
dell'opera a corno di porta Pradella. Un numero grande di guastatori, di
zappatori, e di palauoli ordinati a venire dalle campagne insistevano a
scavare, e ad ammontar terra. In breve tempo compirono, quantunque gli
assediati facessero ogni sforzo per isturbargli con le artiglierìe,
giacchè con le sortite a cagione della forza prepotente degli
assediatori non potevano, la prima circondazione o come ora dicono,
parallella, che si distendeva dalla strada per a Bozzolo insino a fronte
del bastione di Sant'Alessio; poi con gli approcci o con le traverse
avvicinandosi, piantarono sei batterìe, delle quali la prima batteva il
bastione di Luterana a canto la porta Pradella, le tre seguenti
bersagliavano l'opera a corno, e la mezza luna della medesima porta, la
quinta la cortina tra la porta medesima ed il bastione di Sant'Alessio,
la sesta finalmente questo bastione. Già i confederati erano arrivati a
compire la seconda parallella, e da questa con maggior furore
scagliavano nella piazza il giorno palle, la notte bombe: era infinito
il terrore della città. Per tale furioso nembo furono scavalcate quasi
tutte le artiglierìe dei difensori: l'opera a corno, e le fortificazioni
di porta Pradella lacere e quasi intieramente distrutte offerivano agli
oppugnatori mezzo poco pericoloso di attaccare la piazza, e di entrarvi.
Al tempo stesso un altro corpo di Austriaci assaltava il vico di Paiolo
sito a rincontro di porta Ceresa, e dopo un ostinato combattimento se ne
insignoriva. Il generale Austriaco Esnitz, che reggeva la schiera
oppugnatrice di San Giorgio tempestò con sì gran romore in sembianza di
volerne venire ad un assalto che i repubblicani pressati da tante altre
parti, si deliberarono di abbandonare, lasciandola in potere degli
Austriaci, questa parte delle fortificazioni di Mantova, che è divisa
dal corpo della piazza per le acque del lago di mezzo, e dell'inferiore.
Tutti questi assalti e questi vantaggi diedero abilità al corpo
principale dell'avvicinarsi del tutto all'opera a corno, dove sull'orlo
stesso dello spalto degli Austriaci scavarono, ed alzarono la loro terza
circondazione. Col nemico tanto vicino, con tutte le difese demolite o
fracassate, non potevano più sperare i Francesi di conservare in
possessione loro l'opera a corno, solo antemurale della porta Pradella,
ancorchè il presidio dell'abbandonato San Giorgio fosse venuto a
rinforzare i battaglioni che la difendevano. Pensarono adunque al
ritirarsi, il che effettuarono non senza aver prima chiodato i cannoni,
che non poterono trasportare. Accortisi gl'imperiali dell'accidente,
entrarono, vi si alloggiarono, e voltando dal bastione acquistato come
da luogo più vicino, l'artiglierìe contro la porta Pradella, se alcuna
cosa ancora vi era rimasta intiera, questa disfecero e rovinarono: già
battevano in breccia. La tempesta continuava da ogni lato: più di
diecimila o palle, o bombe si lanciavano ogni giorno contro la straziata
Mantova; non si era mai per lo innanzi veduta una oppugnazione tanto
vigorosa, e tanto violenta.

Già porta Pradella era distrutta, le case vicine, o diroccavano, o
ardevano: sorgevano incendi pericolosi in varie parti; le fiamme
consumavano i magazzini a San Giovanni; straziato era il bastione di
Sant'Alessio, le sue batterie smontate; medesimamente le batterie del T
coi carretti rotti giacevano inutili al suolo, il Migliaretto sconcio e
fracassato non faceva più difesa; ogni governo di artiglierìe era
divenuto impossibile nella fronte della piazza opposta agli Austriaci, o
perchè erano scavalcate, o perchè ne erano morti o fugati i cannonieri:
niun parapetto intiero, niun muro non rovinato; i lavoratori di dentro
ricusavano in quell'estremo pericolo, ed in mezzo a sì spaventevole
fracasso l'opera loro; la piazza sfasciata, ed aperta da questo lato non
aveva più nè difesa d'armi d'artiglierìa, nè difesa di ripari, nè modo
di risarcirgli. Era la guernigione inabile al resistere con le armi, con
cui si combatte da vicino, perchè assottigliata dalle stragi, indebolita
dalle malattie, consunta dalle fatiche, ridotta a poco più di quattro
mila abili alla battaglia, non era più a gran pezza pari a tanta
bisogna. Tuttavia non pensava ancora a chiedere i patti, e perseverava
nella difesa, quando di tanto strazio increbbe a Kray. Mandava dentro il
colonnello Orlandini, offerendo patti d'accordo onorevoli, e
certificando a Latour-Foissac, comandante della piazza, la sconfitta
delle genti Francesi sulla Trebbia, e l'essersi Moreau del tutto
ritirato per ultimo ricovero oltre i gioghi dell'Apennino. Adunò
Latour-Foissac una dieta militare: tutti convennero in questo,
discrepando solamente un uffiziale Bouthon, comandante dell'artiglierìe,
che fosse necessità pel presidio di dare la piazza. Fu fermato l'accordo
addì ventotto di luglio, i capitoli di maggior momento furono i
seguenti: onoratissimamente ad uso di guerra uscisse la guernigione,
avessero i gregari facoltà di tornarsene in Francia sotto fede sino agli
scambi, il comandante e gli uffiziali, soggiornato tre mesi negli stati
ereditarj, avessero facoltà di tornare nei paesi loro, i Cisalpini,
Svizzeri, Piemontesi e Polacchi avessero come Francesi a stimarsi, e
come tali fossero trattati; avessero i Tedeschi cura degli ammalati e
dei feriti, dessersi tre carri coperti al generale, due agli uffiziali,
perdonerebbesi la vita ai disertori Austriaci. Entrarono i confederati
il dì ventinove nella lacerata Mantova, e per questa espugnazione fu
dimostrato al mondo, che per viva forza ella si può espugnare in pochi
giorni. Trovarono più di seicento bocche da fuoco, altre armi in
abbondanza, magazzini ancor pieni di vettovaglia. Fecero i Mantovani
molte feste per l'arrivo dei Tedeschi, come ne avevano fatte per
l'arrivo dei Francesi. Di questi, chi si poteva reggere, sebbene si
trovasse in estrema debolezza o per ferite, o per malattìa, accorreva, o
da se o fattosi portare, ai compagni che se ne andavano, amando meglio
perire in mezzo al nome di Francia, che andar salvo in mezzo ai Russi ed
ai Tedeschi. Pure rimasero nella fortezza dodici centinaja di soldati
malati, e due migliaja circa perirono o al tempo dell'assedio largo per
malattìe, o al tempo dell'assedio stretto per ferite. I morti ed i
feriti dalla parte dei confederati non arrivarono ai cinquecento. Fu
accusato Latour-Foissac di poco animo, e di debole difesa da alcuni, da
altri di esser aristocrata, di non amare la repubblica, di aver tenuta
continuamente informata con lettere la contessa di Artesia di ogni cosa.
Altri finalmente dissero anche parole peggiori, affermando che si fosse
lasciato corrompere per un milione, e ottocentomila franchi dati, o
promessi da Kray. Chi conosce lo stato, a cui era ridotta porta
Pradella, crederà facilmente che il generale dell'Austria non aveva
bisogno di dar denaro per entrare nella piazza, e che il generale di
Francia non aveva bisogno di accettarlo per lasciarlo entrare. Accusollo
il direttorio, accusollo Buonaparte messosi al luogo del direttorio; ma
il mondo sincero e giusto, nè mosso dalla superbia, che si compiace
dell'avvilimento altrui, ha giudicato, che Latour-Foissac abbia compito
nella difesa di Mantova, senza sospetto di macula alcuna, tutti gli
uffizj che si appartenevano a buono e leale capitano, e che l'arrendersi
in quel punto fu per lui necessità, non viltà, nè cupidigia di denaro.

Successe tosto alla dedizione di Mantova quella di Serravalle. È
Serravalle piccola fortezza di dizione Piemontese, posta sulla Scrivia,
dove le falde degli Apennini incominciano a sollevarsi in quegli alti
gioghi, che a grado a grado viemaggiormente innalzandosi, arrivano al
sommo vertice della Bocchetta. Era questa fortezza venuta, prima, come
abbiam narrato, in potere dei repubblicani Piemontesi, che facevano
guerra al re, poi introdotto un presidio Francese, cesse intieramente in
podestà della repubblica. Importava a Suwarow pe' suoi disegni contro
Genova che s'impadronisse di lei, poi di Gavi, che posto in più alto
sito, e sopra scoscesa rupe, è propugnacolo alla capitale della Liguria.
Adunque contro la fortezza di Serravalle mandava Suwarow le sue genti,
dando carico a Schwaicuschi di tenere il nemico a bada, a Dalheim di
passare la Scrivia presso Cassano Spinola, a Mitruschi di accamparsi tra
Novi e Gavi per mozzar le strade agli assediati. Aprironsi le trincee,
piantaronsi le batterie, furono fracassate, e ridotte inutili le
artiglierìe della piazza: il comandante richiesto di resa, negava:
ricominciossi la batteria; fracassato il muro, restava la breccia
aperta. Si arrendeva a discrezione il dì sette agosto. Trovarono i
vincitori nella fortezza dieci cannoni, un mortajo, con qualche
provvisione sì da bocca, che da guerra.

Le rotte d'Italia, e la presa di tante fortezze, massimamente quella di
Mantova, intorno alla quale si era affaticato Buonaparte quattro mesi,
avevano maravigliosamente sollevato gli animi in Francia, nè potevano
restar capaci, siccome quelli, che ancora avevano la memoria fresca di
tante vittorie, del come soldati, sì sovente ed in tanti segnalati fatti
superati dai repubblicani, fossero adesso, e tutto ad un tratto divenuti
sì forti, che avessero a venir a buon fine di qualunque fazione, che
tentassero contro Francia. Chi accusava l'oro corrompitore, chi i
tradimenti per opinione. Fuvvi ancora chi disse solennemente orando in
tribuna, che palle di legno ricoperte artifiziosamente di laminette di
piombo fossero state date ai soldati repubblicani nelle battaglie. Si
accusava Scherer, si accusava Latour-Foissac, si accusava Fiorella, si
accusava Becaud, comandante che era stato del castello di Milano: nè
trovava animi meglio inclinati verso di lui il valoroso Gardanne. Se non
si dava carico di tradimento a Moreau per corruzione di denaro, che in
questo fu stimato sempre, ed era veramente di natura integerrima, gli si
dava quello di repubblicano tiepido, e dell'amministrare la guerra non
con quella vigorìa, che era richiesta alla repubblica. Gli ambiziosi,
pretessendo alle parole loro l'amore di libertà, accagionavano il
direttorio delle calamità presenti, e facevano ogni opera per
espugnarlo, conciossiachè i più fra coloro che gridavano libertà, non
altro modo in Europa sapevano tenere per fondarla, che questo di disfare
i governi per mettersi nei luoghi loro, ambizione pessima, che corrompe
il buono, e fa venir ai governi certe voglie, che forse non avrebbero,
ed a cui pure sono di per se stessi pur troppo inclinati. Insomma tanto
si travagliarono con le parole e con gli scritti, e col subornare e col
subillare, che tre quinqueviri furono cambiati, surrogati nei seggi loro
tre altri, che erano stimati repubblicani di più forte e più sincero
conio. Stettero contenti i zelatori alcuni giorni, forse un mese; poi
rincominciarono a gridare contro i surrogati più fortemente di prima,
dicendo, che non valevano meglio degli scambiati. Tanto era impossibile
il fondare un governo libero con quei cervelli pazzamente ambiziosi! In
questi schiamazzi e vociferazioni tanto s'infuocarono, che produssero
poco dopo, come si dirà, una nuova mutazione; ma a questa volta posero
in seggio chi gli fece poi tacer tutti. Intanto su quei primi calori dei
tre nuovi quinqueviri sorsero nuove speranze, parendo, che un pensare
più vivo in materia di repubblica avesse anche a dare armi più forti.
Siccome poi niuna nazione è tanto capace di fornire imprese
straordinarie, quanto la Francese, quando è usata in su questi rigogli,
così i nuovi reggimenti si deliberarono di non mettere tempo in mezzo
per dimostrare al mondo, quanto potesse quella Francia, quando ella si
scuoteva, e quale urto fosse il suo, quando l'animo vivo fosse secondato
da un governo vivo. Applicarono adunque l'animo a riscaldare l'affezione
della repubblica, l'amore del nome Francese, la ricordanza dei gloriosi
fatti. Per tal modo diveniva ogni giorno più la materia ben disposta;
delle quali favorevoli inclinazioni valendosi, mandavano alle frontiere
in Svizzera, in Savoja, nel Delfinato, nelle Alpi Marittime, nella
Liguria quante genti regolari potevano risparmiare dei presidj interni.
Poi per procurar nuove radici alle genti veterane, ordinavano nuove leve
in ogni parte. I soldati nuovi marciavano volentieri, perchè le
sconfitte recenti e le vittorie passate con la necessità di mantener
illibato il nome Francese con accesi colori si rappresentavano dalle
gazzette, dagli oratori, dai magistrati: poi la barbarie dei Russi, la
nimistà degli Austriaci, le bellezze d'Italia maestrevolmente anche si
dipingevano.

Questi tentativi su quegli uomini pronti ed animosi efficacemente
operavano, e già Francia si muoveva con animo confidente contro la lega
Europea; moto certamente onorevole dopo tante disgrazie. Pensiero era,
non certo di menti avvilite, di assaltare al tempo stesso e Svizzera e
Piemonte, e Italia. A tanta mole erano richiesti capitani valorosi e di
gran fama. Già nella Svizzera Massena animosissimamente combatteva,
spesso con evento pari, talvolta con prospero, contro l'arciduca Carlo.
Restava, che agli eserciti, che dovevano far impeto contro il Piemonte e
contro l'Italia, venissero preposti generali di nome, accetti ai
soldati, accetti agl'Italiani. Nè in questo stette lungo tempo in dubbio
il direttorio; perchè, trattone Buonaparte tanto lontano, in nissuno
tutte queste condizioni maggiormente si lodavano, che in Championnet e
Joubert. Entrambi conoscevano l'Italia, entrambi nell'Italiane guerre si
erano mescolati, entrambi di vita continente, e nemici dei depredatori,
cosa di grande importanza per voltare a se gli animi degl'Italiani;
entrambi finalmente repubblicani sinceri, ed amici per indole e per
massima dell'independenza altrui. Avevano anche voce l'uno e l'altro di
amare il nome Italiano, perchè nè Joubert aveva voluto dar le mani ai
disegni di Trouvè e di Rivaud contro il governo Cisalpino, nè
Championnet tollerare l'imperio insolente e rapace dei commissarj a
Napoli. La loro principale speranza avevano i repubblicani Italiani
collocata in Joubert, perchè sapevano che suo intento era o volesse il
governo Francese, o no, di ridurre l'Italia in una sola repubblica unita
e independente, purchè fosse strettamente congiunta d'amicizia con la
Francia. Conoscevano l'animo di lui ardito e forte, nè mai tanta
inclinazione d'animi benevoli, ed attenti alle cose avvenire vi fu verso
alcuno reggitore di popoli o d'eserciti, quanta fu questa degl'Italiani
verso Joubert. Nè ignoravano, ch'egli era d'animo civile e temperato, nè
temevano che quando avesse corso vittorioso l'Italia, fosse per
sottometterla al giogo soldatescamente; perciocchè non era loro ignoto,
che esortato da partigiani di diversa sorte in Francia, perchè, disfatto
il governo, s'impadronisse della somma delle cose, aveva sdegnosamente
rifiutato la proposta.

Quelli fra i repubblicani d'Italia, che cacciati dalla patria avevano
cercato riparo in Francia, molto insistevano e con le parole, e con gli
scritti, e con le opere in questo proposito dell'independenza, e
dell'unità Italiana, persuadendosi, che con questo nome in fronte
avessero i Francesi, e chi sentiva con loro, e far correre i popoli in
loro favore.

Joubert secondava questi sforzi con volontà sincera. Gli secondava
altresì, ma solo con qualche dimostrazione esteriore, e non coll'animo
il direttorio desideroso di riacquistare il dominio d'Italia, e
confidando che questo generoso ed alto proposito fosse per essere mezzo
potente all'esecuzione. Due, come abbiamo scritto, erano gli eserciti,
che il direttorio aveva intenzione di mandare contro gli alleati in
Italia; il primo governato da Championnet, aveva carico di minacciar il
Piemonte superiore, e preservare le fortezze di Cuneo e di Fenestrelle:
il secondo più grosso doveva accennare, per le strade massimamente del
Cairo e della Bocchetta, verso il Piemonte inferiore, con intento di
liberar Tortona dall'assedio, e di combattere su quel fianco gli
alleati, donde poteva, se la fortuna si mostrasse favorevole, facilmente
aprirsi il cammino sino a Milano; il quale fatto per la sua grandezza
avrebbe partorito ammirazione degli uomini, e terrore nuovo delle armi
di Francia. Era desiderabile, che questi due eserciti in uno e medesimo
tempo calassero verso i luoghi, a cui erano per volgersi; ma Championnet
non aveva ancor messo insieme tante genti, che fossero abbastanza a così
grave bisogno, e quelle che aveva raccolto, la maggior parte soldati
nuovi essendo, ignoravano l'arte ed il romore della guerra. Perlochè non
poteva sperare di essere in grado di dar principio così presto, come
sarebbe stato necessario, alle armi. Da un'altra parte Joubert aveva
l'esercito pronto e capace di combattere: erano in lui i forti veterani
di Moreau e di Macdonald, con altri reggimenti usi alla guerra della
Vendea, stati trasportati dalla flotta di Brest nel Mediterraneo.
Arrivava questo esercito a quaranta mila soldati, agguerriti uomini, ed
infiammatissimi nel voler vincere. Nè mancavano i sussidj necessari,
perchè abbondavano di artiglierìe e di munizioni; solo si sarebbe
desiderato un maggior nervo di cavallerìa. Si temeva che Tortona, che
dopo la perdita di Alessandria era il solo forte, che potesse facilitar
la strada ai repubblicani per Milano, non venisse in poter dei
confederati, che con forti assalti la straziavano. Per la qual cosa,
sebbene Championnet non potesse ancora concorrere alla fazione, Joubert
si era deliberato a mostrarsi alle falde degli Apennini verso Tortona
per combattere in battaglia campale il nemico, e se ciò non gli venisse
fatto, sperava almeno, che la fortuna gli aprirebbe qualche occasione
per soccorrere Tortona. Già era arrivato al campo. Trovatosi con Moreau,
che se ne doveva partire per andar al governo della guerra del Reno:
«Generale, gli disse, io vengo generalissimo di questo esercito, ed
ecco, che il primo uso ch'io voglio fare della mia autorità, quest'è di
comandarvi, che restiate con noi, e che governiate le genti, come
supremo duce, voi medesimo: ciò mi fia caro oltre modo. Sarommi il primo
ad obbedirvi, e ad adoprarmi qual vostro primo ajutante». Tant'era la
venerazione, che il giovane generale aveva per l'anziano, e tanta la
temperanza del suo animo! Ciò fu cagione che Moreau restasse, ed
ajutasse col suo consiglio il compagno negli accidenti sì ponderosi che
si preparavano. Le genti venute da Napoli con Macdonald, e l'antico
esercito di Moreau si calavano la maggior parte per la Bocchetta: le
venute frescamente da Francia s'incamminavano per Dego e Spigno verso
Acqui. Bellegarde fece qualche resistenza per quelle erte rupi; ma si
ritirò, prima dai più alti luoghi per forza, poi dai più bassi per
ordine di Suwarow, che prevalendo di cavallerìa, voleva aspettare i
repubblicani al piano. Entrarono questi in Acqui; il mandarono a sacco
per vendetta di compagni uccisi dai sollevati, quando Victor si ritirava
ai monti Liguri. Non si era allora curato il capitano di Francia di
vendicare i suoi, essendo obbligato a camminare velocemente: il che
vedutosi dai villani sollevati fatti signori di Acqui, l'avevano
attribuito a miracolo di San Guido protettore della città, comparso,
come dicevano, sulle mura per dar terrore ai Francesi. Ne fece il
vescovo della Torre, volendo ricoprire le sue parzialità precedenti pei
repubblicani, o vere o finte che si fossero, raccorre le testimonianze;
funne anche rogato l'atto solenne. Così restò, che San Guido fosse
comparso; e chi sel credeva, ne parlava; e chi non sel credeva, ne
parlava anche di più.

Quando l'ala sinistra dei Francesi, di cui abbiam favellato, e che era
governata dal generale Perignon, col quale militavano Grouchy, Lemoine,
e Colli, fu arrivata a lato e sulla fronte della mezzana e della destra,
ordinava Joubert il suo esercito, ed il disponeva agli ulteriori
disegni. La mezza obbediva a Joubert; la destra era commessa al valore
del generale San Cyr, che aveva con se Vatrin, Laboissière, e
Dambrowski. Quest'ultima scesa dalla Bocchetta arrivava per Voltaggio e
Gavi sino a Novi, donde cacciava gli Austriaci. Faceva intanto una
fazione contro Serravalle per mezzo del generale Polacco, il quale
occupò la città, ma non potè entrar nel forte. La mezza alloggiava sulla
strada che da Genova porta ad Alessandria per Ovada nella valle d'Orba,
spingendosi oltre insino a Capriata. La sinistra aveva le sue stanze
verso Basaluzzo. Così l'oste di Francia, nella quale si noveravano circa
quarantamila soldati, si distendeva dalla Bormida fin'oltre alla
Scrivia, signoreggiando le tre valli della Bormida, dell'Erro e
dell'Orba, del Lemmo e della Scrivia. Desiderava Joubert, premendogli di
soccorrere Tortona, di fare un motivo sopra questa piazza; mandava a
questo fine soldati corridori per Cassano Spinola sulla destra della
Scrivia. Intanto non contento alla fortezza naturale di quei luoghi
erti, e montuosi, con trincee, con fossi, e con batterìe di cannoni
piantate nei siti più acconci alle difese, gli affortificava. Per tal
modo i Francesi sovrastavano minacciosi dai monti alla sottoposta
pianura.

Aveva dalla parte sua Suwarow ordinato le genti per forma che l'ala sua
dritta, composta massimamente di quei Tedeschi, che Kray aveva condotto
dal campo di Mantova dopo la resa della piazza, e da lui medesimo
governata, si distendeva nei campi vicini a Fresonara; la mezza, a cui
soprantendeva il generalissimo col generale Derfelden, e quasi tutta
consisteva in soldati Russi, alloggiava in Pozzuolo all'incontro di
Novi. Finalmente la sinistra, in cui era il nervo dei granatieri
Austriaci, e si trovava retta da Melas, stanziava a Rivalta, col fine di
fare che i repubblicani non gli potessero impedire la recuperazione di
Tortona, e di combattere d'accordo coi compagni, se d'uopo ne fosse:
erano nel novero di circa sessantamila soldati. Apparivano l'uno
all'altro molto vicini i due eserciti nemici, nè la battaglia poteva
differirsi. Ardeva Joubert di desiderio di venir tosto alle mani, sì per
ardimento proprio, sì per comandamento del direttorio, che voleva, che
non si stesse ad indugiare per far inclinar del tutto le sorti dall'un
de' lati in quell'aspra guerra. Ma essendo cosa di grandissimo momento
per Francia, si deliberò a consultare sopra la materia in una dieta
militare convocata a posta: quivi pullulò una grande varietà di
opinioni. Opinava Joubert, e con lui i più audaci de' suoi capitani, che
si desse dentro subitamente. Allegavano gli ordini risoluti del
direttorio per rinstaurar l'onore delle armi Francesi in Italia con un
campale conflitto; essere quello il momento propizio di affrontar il
nemico stanco dai freschi e lunghi viaggi, attonito al veder comparire
di nuovo sul campo più forti di prima quei repubblicani, ch'ei credeva
sbigottiti ed oppressi; doversi usare l'ardor Francese, quando più
bolle; doversi temere la tiepidezza successiva; valere i Francesi nelle
difese, ma ancor più valere negli assalti; mirassero quei volti,
toccassero quelle destre, vedrebbero, toccherebbero segni di certa
vittoria; per questo, e non per aspettare qual momento piacesse al
nemico di combattere, essere venuti dalle lontane Calabrie, essere
venuti dalla lontana Brettagna; l'aspetto che a fronte loro si scopriva
delle Italiane campagne, rammentare tante vittorie col ferro, non
coll'ozio acquistate; convenirsi il temporeggiare a quei freddi Russi, a
quei pesanti Tedeschi, non ai vivi ed ardimentosi Francesi; sapere,
prevaler di numero i confederati, ma quante volte avere i soldati della
repubblica vinto eserciti più numerosi? Sapere, prevaler ancora di
cavallerìa, e per questo avere qualche vantaggio nei luoghi agili e
piani; ma le legioni della repubblica non avere mai temuto l'incontro
delle cavallerìe; avere tante volte sostenuto, fiaccato, rotto l'impeto
loro; non con le cavallerìe, ma con le fanterìe vincersi le moderne
guerre; più poter le bajonette, che un nitrito vano, e colpi incerti:
menassersi adunque incontanente i repubblicani alla battaglia, e tosto
si vedrebbe, che se la fortuna ajuta gli audaci, in questo fatto
massimamente gli ajuterebbe: subita pugna, concludevano, e l'Italia in
premio.

Dall'opposta parte i più prudenti, che dannavano l'esporsi nella
campagna aperta, argomentavano, farsi le guerre col valore, ma farsi
ancora con l'arte; stolto consiglio essere il lasciare i consigli certi
per abbracciare gl'incerti; essere il vincer certo, se in quei luoghi
tanto forti, e quasi inaccessibili per natura, tanto fortificati per
arte, il nemico si aspettasse; divenire il vincer dubbio, se nel piano
si scendesse, dove un solo errore, dove uno spavento improvviso sarebbe,
in tanta superiorità di forze nemiche, fatale all'esercito; conoscere il
valor Francese, ma non doversi lui porre a sperimenti temerarj; essere
stanche alcune squadre degli alleati, ma le altre fresche, e veterane
tutte; combattere gli alleati con tutte le forze loro, perchè era
arrivato Bellegarde colle genti vincitrici d'Alessandria, era arrivato
Kray colle genti vincitrici di Mantova; non combattere i Francesi con
tutte, perchè Championnet non era ancora giunto al luogo suo, ed ancora
si aspettava. E quale temerità, quale stoltizia essere il combattere
dimezzato, quando temporeggiando si può combattere intiero? Chi s'ardirà
addossarsi un tanto carico? A chi non rifuggirà l'animo al pensare, che
se l'esercito oggi è vinto, avrebbe potuto vincere domani? Volere il
direttorio, che non s'indugiasse la battaglia, ma non avere comandato,
che in questo preciso giorno si combattesse; nè essere da credere che
meglio amasse, che l'esercito fosse vinto che vincitore: sempre vincere
a tempo chi vince; qualche cosa ancora lasciare lui pure alla prudenza
dei capitani, qualche cosa alle occasioni, qualche cosa alla necessità:
se forti erano le fanterìe Francesi, non esser deboli le cavallerìe dei
confederati, e quanto possano le cavallerìe nei luoghi sfogati e piani,
nissuno essere che l'ignori: dovere chi vuol arrivare al fine de' suoi
intenti con probabilità di evento, misurar le cose umane secondo
l'ordinario, non essendo le geste eroiche, perchè queste geste qualche
volta sorgono, e qualche volta no; e se qualche volta i fanti della
repubblica avevano superato i cavalli dei re, qualche volta ancora
esserne stati rotti: considerazione di capitani prudenti essere anche
quella di pensare, prima d'ingaggiar battaglia, alle ritirate; or quale
via di ritirata poter rimanere aperta ai soldati della repubblica, se al
piano scendendo, quivi fossero sbaragliati e rotti? Non gli
conquiderebbero, non gli pesterebbero, non fuori gli taglierebbero le
imperiali cavallerìe? Con Serravalle in poter del nemico, con la riviera
di Levante piena di soldati Austriaci, con la riviera di Ponente stretta
da sentieri difficili, coi popoli nemici e tumultuanti, quale sicurezza,
quale speranza di riuscire a salvamento? La disfazione totale
dell'esercito seguiterebbe una temerità fatale: non rifiutarsi
l'occasione di combattere, non abborrirsi dal romor dei cannoni, non
temersi di guardar in viso il nemico, ma doversi rispondere alla patria
con la ragione, non con l'imprudenza. Questi monti scoscesi, dicevano, a
cui ci siamo riparati, questi fossi, con cui ci siam cinti, queste
trincee, con cui ci siamo coperti, non poter essere indarno: a questo
modo non doversi tentare la volubile e capricciosa fortuna. Con questi
ragionamenti concludevano coloro, che questa sentenza mantenevano, che
miglior partito era l'aspettar il nemico nei proprj alloggiamenti, che
l'andarlo ad assaltare ne' suoi; ma che se tanto fosse temerario, che si
attentasse di chiamare a cimento Francia, quando al valore dei soldati
aveva congiunto la fortezza dei luoghi, allora con tutte le forze, e con
tutto l'animo si combatterebbe, allora si mostrerebbe, che il non essere
scesi i Francesi alla campagna dinotava non timore, ma arte; allora si
vedrebbe quanto imprudentemente discorresse chi preponesse i soldati
d'Austria e di Russia ai soldati di Francia. Prevalse nel consiglio
questa sentenza: raffrenava Joubert i suoi spiriti, e si riduceva,
quantunque mal volentieri, a questa deliberazione di aspettare, che il
nemico venisse a tentarlo negli apprestati alloggiamenti.

Variavano anche molto gli animi fra gli alleati intorno a quello, che
loro convenisse di fare. I generali Austriaci, non soliti a commettersi
all'arbitrio della fortuna, dissuadevano la battaglia. Consideravano,
quanto fossero forti gli alloggiamenti dei Francesi; consiglio da non
lodarsi essere, opinavano, il privarsi col combattere in quei gioghi
montuosi, del vantaggio delle cavallerìe; doppia necessità sovrastare ai
Francesi di venire prestamente ad una battaglia nel piano, la prima
perchè loro importava di soccorrere Tortona già prossima a cadere, la
seconda, perchè essendo i mari chiusi, la Liguria sterile, le pianure
Piemontesi a divozione degli alleati, sarebbero loro fra breve mancate
le vettovaglie: doversi usare il benefizio della fortuna dello aver un
esercito più numeroso, e meglio provveduto di cavallerìe, non si dovere
pareggiare le partite con fare, che la fortezza del luogo compensasse in
favore dei Francesi il maggior nervo dell'esercito imperiale: non essere
quel della guerra mestier tanto sicuro, anche con maggiori forze, che si
dovesse rinunziar ai vantaggi offerti dalla condizion delle cose;
stanche, e consumate essere le genti imperiali dal tanto e fresco
marciare: non si dover temere di Championnet così presto, perchè
l'esercito Francese dell'Alpi si trovava tuttavia debole e disordinato,
i soldati nuovi condursi timidamente a lui, e solo legati a guisa di
malfattori con corde: andarvi in quella pugna tutto l'imperio
dell'imperatore Francesco in Italia pure testè e con tanta difficoltà
ricuperato; un tale esperimento non doversi tentare con vantaggi
dimezzati e tronchi, ma sì con tutti quelli che il tempo offeriva: non
giuocarsi alla ventura gl'imperj: non rinunziare i capitani savi ad
imprese certe per correr dietro ad imprese incerte; volentieri cimentare
gli Austriaci la fortuna, e ristringersi nei pericoli, quando la
necessità incalza, e rende ogni altro partito impossibile; di ciò averne
dato grandi e manifeste pruove nelle precedenti battaglie; ma quando la
necessità non corre, abborrir loro dai consigli pericolosi e dubbi.
Infatti temevano di quell'audacia venturiera di Suwarow, e
consideravano, che poca somma giuocavano i Russi lontani a comparazion
di quella, che giuocavano gli Austriaci, non solo vicini, ma attigui
all'incendio della guerra.

Queste ragioni non furono capaci a Suwarow, che si consigliava piuttosto
con l'ardire, che con la prudenza, e che per le vittorie dell'Adda e
della Trebbia era venuto in grandissima confidenza di se medesimo:
opinava perciò diversamente, nè poteva pazientemente udire, che si
fuggisse il combattere, e che il vincere fosse posto in dubbio e
differito. Andava egli considerando, che l'indugiare la battaglia
portava con se il lasciar ingrossar l'inimico, ed il lasciargli meglio
ordinare i suoi disegni per assaltare, quando che fosse, gli eserciti
imperiali da tutte le bande; che certamente non si doveva aver in
dispregio il forte sito, a cui i Francesi si erano riparati; ma che
questo vantaggio del nemico compensava soprabbondevolmente il più grosso
numero dei soldati imperiali. Forse, aggiungeva, possonsi mettere i
soldati Francesi a paragone dei nostri? Aver loro forse nervo da
sostenere il pondo dell'esercito confederato? Non negare lui, essere i
Francesi gente valorosa e di gran cuore; ma essere i loro migliori
soldati morti a Legnago, a Verona, a Magnano, all'Adda, alla Trebbia, o
starsene cattivi nella vincitrice Germania: fra i quarantamila, che
stavano a fronte su quei colli, una terza parte comporsi d'uomini
inesperti, e che, come nuovamente venuti alla milizia, tremerebbero al
primo rimbombo delle artiglierìe. Per lo contrario essere gl'imperiali
usi alle battaglie ed al sangue, nè fra di loro alcuno trovarsi, che non
fosse stato presente o ad una qualche espugnazione di fortezze, o ad una
qualche fortunata battaglia: tante vittorie spirar loro maggior
coraggio, tante sconfitte all'incontro avere scemato l'animo dell'oste
avversaria. Non avere forse quei soldati tante volte vincitori superato
ostacoli maggiori di questi? Arresterebbero forse monti aperti da tante
larghe strade coloro, cui nè l'Adige profondo, nè l'Adda impetuoso, nè
le paludi pestilenti di Mantova, nè le mura maestrevoli di Torino e
d'Alessandria non avevano potuto arrestare? non avere lui tale timore
concetto da tanti segnalati fatti; quest'essere le speranze della
vittoria; questi i segni della propizia fortuna: concludeva, doversi per
onore, per debito, per sicurezza dar dentro, ed affrontare senza indugio
l'inimico; perchè il tempo dava forza ai repubblicani, e qualche
improvvisa fazione avrebbe soccorso Tortona.

A tali parole di quel vecchio risoluto, vittorioso e nutrito nelle armi
e negli esercizj della guerra, s'acquetarono i generali Austriaci, e fu
deliberata quella battaglia, in cui si contenevano tutte le sorti future
dell'Italia. Appena era sorto il giorno dei quindici agosto che i
confederati givano all'assalto. Kray fu il primo ad ingaggiar la
battaglia con l'ala sinistra dei Francesi, in cui il generalissimo della
repubblica si trovava, e che aveva per modo con la voce, e con la
presenza animato i suoi soldati, che le grida di _viva la repubblica_
fila per fila risuonando si mescolavano terribilmente col rimbombo dei
cannoni, e con l'eco delle vicine montagne. Fu l'urto gagliardo, nè meno
gagliardo il riurto. Molto sangue già si era fatto di lontano in questo
primo congresso fra le truppe leggieri, molto sangue si faceva per
conflitto delle genti più grosse; piegavano i soldati corridori di
Francia. Joubert, sotto speranza di rimettergli, si spingeva innanzi con
le fanterìe, gridando con la voce, ed accennando col braccio, _avanti,
avanti_. Quivi una palla mandata, dicesi, da un esperto cacciatore
Tirolese, venne a por fine con una onorevol morte ad una delle vite più
onorevoli, che siano state mai, ed a troncare le speranze degli amatori
dell'independenza Italiana. Fu percosso Joubert in mezzo del cuore, e
senza poter mettere altra voce, se ne morì. Recavasi Moreau, destinato
dai cieli a salvare nelle più estreme fortune i soldati di Francia, in
mano il governo dell'esercito, felice in questo dello aver trovato, in
vece di un capitano forte e ardito, un capitano forte e prudente. Non
isbigottiva il funesto caso i Francesi, che già si trovavano sul fervor
della battaglia; che anzi aggiungendo a valore furore, e desiderio di
vendetta, fecero pruove stupende, e per sempre memorabili. Sforzavasi
Kray, con cui militava anche Bellegarde, parecchie volte affrontando
valorosissimamente il nemico, di sloggiarlo; ma sempre fu con perdita
gravissima di morti e di feriti rincacciato: pareva disperata da questa
parte la fortuna degli alleati. Nè con migliore augurio combattevano sul
mezzo. Aveva Suwarow mandato Bagrazione ad attaccar di fronte i Francesi
nel loro alloggiamento di Novi ma si sforzò in vano il principe,
costretto anzi a tornarsene indietro sanguinoso, e vinto. Mandava
Suwarow, che pure la voleva spuntare, in vece del generale respinto, ad
assaltar una seconda volta Novi con una più grossa schiera Derfelden
accompagnato da Miloradowich; ma quantunque l'uno e l'altro virilmente
si adoperassero, non poterono venir a capo dell'impresa loro, e furono,
come il primo, ferocissimamente ributtati; tanta era la fortezza degli
alloggiamenti Francesi, e tanto il valore che i difensori mostrarono in
questa ostinata battaglia. Al primo sparare dell'artiglierìe e
dell'archibuserìa di Francia, andarono a terra o morti, o rotti, più di
mille soldati di Russia.

Ma Suwarow non era uomo da sgomentarsi per quell'atroce accidente, ed
anche pensava, ch'egli solo era stato pertinace a volere la battaglia.
Si faceva adunque egli medesimo innanzi da Rivalta con tutta la squadra
di riscossa, avventandosi contro il conteso Novi. S'attaccò di nuovo la
battaglia tra Russi e Francesi più furiosa di prima: il coraggio era
uguale da ambe le parti, la strage maggiore da quella dei Russi, perchè
i Francesi combattevano da luoghi più sicuri, i Russi all'aperto.
Tuttavia si spinsero avanti con tanto singolare intrepidezza, che
puntando con le bajonette costrinsero a piegare una legione
repubblicana. Ma accorsi i compagni, e rifatto, siccome quelli che erano
esperti ed usi a simili casi, tostamente il pieno, rincacciarono i
Russi, che da questa loro animosa fazione non ritrassero altro che
ferite, e morti. Animava Suwarow, anche con pericolo della vita, in sì
fitto bersaglio, i soldati, e nuovamente mandava alla carica gli
squadroni ordinati, e stabiliti. Ma non per questo cedevano i Francesi;
che anzi tanto più fieramente si difendevano, quanto più fieramente
erano assaltati. Melas intanto con la sua sinistra schiera spintosi
avanti era venuto alle mani col nemico. Ma i repubblicani pur sempre
prevalevano, nè muro tanto fu saldo mai in niuna battaglia, quanto i
petti dei Francesi in questa. Il generalissimo di Russia dal canto suo,
quanto più duro incontro trovava, tanto più si ostinava a volerlo
superare. Ordinava a Kray, a Bellegarde a Derfelden, a Rosemberg, a
Bagrazione, a Miloradowich, a Melas, rannodassero le schiere, e sì di
nuovo a fronti basse percuotessero l'inimico. Il percuossero: furonne
con orribile macello ributtati, e voltati in fuga manifesta. Già da più
di otto ore si combatteva; la fronte dell'esercito di Francia tuttavia
si conservava intera; gl'imperiali, se non rotti del tutto, certo
disordinati, ed in volta. Non è senza forma di vero, e così credono
uomini intendenti dell'arte, che se in questo momento di fortuna
prospera fossero i Francesi usciti ad urtare a campo aperto i nemici,
avrebbero conseguito una nobilissima vittoria. Perchè non l'abbiano
fatto, io non lo so, nè pretendo giudicare, molto manco biasimare le
operazioni di un capitano tanto grande, quanto fu veramente Moreau. Già
si vedeva, che la forza, la quale sola aveva voluto usare Suwarow, non
aveva bastato a smuovere i repubblicani dai loro alloggiamenti. I
confederati cominciavano a starne con molta dubitazione; già i Russi
fuggendo da quella terribile tempesta, traevano con se, quantunque quel
vecchio robusto ed ostinato fieramente contrastasse, il generalissimo
loro.

I generali Austriaci intanto, dei quali quest'accidente perturbava molto
gli animi, e per cui quel conflitto era di estrema importanza pei dominj
del loro signore, si studiavano a trovare qualche modo, poichè dove la
forza non vale, vi abbisogna l'arte onde rinfrancare la fortuna
afflitta. Ebbe in questo pericoloso punto Melas un fortunato pensiero,
che compruovò, ch'egli era, non solo d'animo invitto a non lasciarsi
sgomentare in mezzo a tanto fracasso ed a tante morti, ma ancora di
mente serena, e di perfetto giudizio. Secondollo volentieri Suwarow,
sperando, che per arte altrui si salverebbe quello, che o per eccessiva
imprudenza, o per eccessivo coraggio aveva egli perduto. Fece Melas
avviso, che non fosse impossibile di circuire l'ala destra dei
repubblicani, e di riuscir loro alle spalle, al che dava facilità la
possessione di Serravalle. Per la qual cosa, volendo mandar ad effetto
questo suo intento, lasciata solamente la prima fronte de' suoi a
combattere contro i repubblicani, tirò indietro le altre squadre, alle
quali ne aggiunse alcune altre testè arrivate da Rivalta. Fatto un
grosso di tutte queste genti, erano otto battaglioni di granatieri, sei
battaglioni di fanti, gli uni e gli altri Austriaci, sollecitamente
marciava, sulla sinistra sponda della Scrivia ascendendo. Liberò
d'assedio Serravalle; occupò Arquata. Perchè poi in mezzo a quella
confusione di battaglia non si aprisse l'occasione al nemico, che già il
tentava, di far correre una piccola squadra sulla destra del fiume sino
a Tortona, comandava al conte Nobili, che se ne andasse a Stazzano con
una sufficiente squadra, e frenasse i Francesi. Già era Melas giunto tra
Serravalle e Novi, quando divideva i suoi in tre colonne: diè carico
alla prima, a cui presiedeva Froelich, e nella quale militava co' suoi
granatieri Lusignano già tante volte combattente in queste Italiane
guerre con molto valore, e con poca fortuna, che assaltasse la punta
dell'ala destra dei Francesi. Ordinava alla seconda, condotta da Laudon,
e che si trovava schierata alla sinistra della prima, che si sforzasse
di spuntare, e di circuire quella estremità medesima dell'esercito
repubblicano. Infine comandava alla terza, che era governata dal
principe di Lichtenstein, e che aveva con se qualche drappello di
cavallerìa, e più vicina alla Scrivia era ordinata, che girasse più alla
larga, arrivasse alle spalle dei Francesi, e troncasse loro la strada da
Novi a Gavi. Mentre gli Austriaci marciavano così ordinati, Suwarow,
rannodate alla meglio che potè le sue genti disordinate, rinfrescava la
battaglia. Attaccossi Lusignano con l'estremità dell'ala destra del
nemico, e dopo un duro incontro la sforzava a piegare; ma sopraggiunto
in questo mentre Moreau, mandata avanti una legione fresca, rincalzava i
Tedeschi. In questa mischia, poichè si venne alle bajonette, Lusignano
ferito di palla, e di taglio, fu fatto prigione; tutta la colonna di
Froelich pericolava. Ma accorreva prontamente in suo soccorso Laudon, e
rimettendo prima i Francesi ai luoghi loro, poscia cacciandonegli,
recava in sua mano la vittoria. Nè potè Moreau, quantunque molto vi si
affaticasse, riordinare i suoi a sostenere l'impressione dell'inimico.
Questo fu il momento, ed il combattimento decisivo della giornata.
Piegarono sempre più i Francesi: gli Austriaci, perseguitandogli, gli
cacciarono, sebbene non senza grave strage dal canto loro, dal forte
alloggiamento, che avevano sulle alture dietro ed a fianco di Novi. I
fuggiaschi vi si ripararono: ma assaltata al tempo stesso questa città
dai Russi, fu da loro presa di viva forza a colpi di cannone, che
atterrarono le porte. I vincitori vi commisero molta e crudele
uccisione, facendo man bassa ugualmente su chi si arrendeva, e su chi
non si arrendeva. Mentre così Melas vinceva con la sua prima e seconda
colonna, e vincendo apriva anche il varco della vittoria a Suwarow, la
sua terza giunta sui gioghi di Monterosso, donde sorgono le acque dei
torrenti Fornavo e Riasco, era riuscita sulla strada, che da Novi porta
a Gavi, e per tal modo aveva tagliato ai repubblicani la strada del
potersi ritirare per la Bocchetta. Già era, quando queste cose
succedevano, il giorno trascorso fino alle sei della sera, e per
conseguente durava lo stupendo combattere già più da dieci ore. Vinta
l'ala destra, ed il centro dei repubblicani, non restava più per essi
alcun modo di ristorare la fortuna della giornata: però fece Moreau
andar attorno i suoni della ritirata. In questa guisa per una
ordinazione maestrevole del generale Austriaco, fu tolta ai Francesi la
vittoria, che già tenevano in mano, di una lunga, grave, ostinata, e
terminativa battaglia.

Essendo tagliato il ritorno per a Gavi da Lichtenstein, furono costretti
i Francesi a ritirarsi, sprolungandosi sulla sinistra loro, per la
strada meno facile di Ovada. Marciavano prima ordinatamente. Comandò
Suwarow a Karacsay, gli perseguitasse alla coda, e quel maggior male
loro facesse, che potesse. Un accidente inopinato cambiò subitamente
l'ordine in disordine, la ritirata in fuga. Una presa di corridori
Austriaci condotta da un maggiore Kees, arrivava a Pasturana, per donde
era la strada ai repubblicani, e veduto che il castello di questa terra,
pieno ed ingombro di feriti, non aveva difesa, facilmente se ne
impadroniva, quando appunto il retroguardo Francese, e le artiglierìe
della repubblica arrivavano per passare nella terra. Questi audaci
Austriaci scendendo dal castello, ed assaltando quella immensa salmerìa,
produssero un disordine, ed un'avviluppata inestrigabile. Al tempo
stesso sopraggiungeva alla coda Karacsay, e fatto impeto, se qualche
cosa era rimasta intera ed ordinata, questa rompeva e disordinava.
Fecero i generali Perignon, Grouchy, Colli, Partonneaux quanto per
valorosi soldati si poteva, per rannodare le genti loro sconvolte e
spaventate, ma furono le loro fatiche sparse indarno. Pieni di spavento,
ed incapaci di udire qual comandamento che si fosse, fuggivano a tutta
corsa i repubblicani a destra, a stanca, e dove più il terrore che il
consiglio gli portava. Furonne i generali suddetti feriti gravemente di
arma bianca, massime Perignon e Grouchy, e tutti fatti prigionieri. I
gregarj, che per la fuga non si poterono salvare, furono per la rabbia
concetta nella battaglia, e per comandamento di Suwarow tutti uccisi
inesorabilmente dai Russi, macello orribile, il quale se si aggiunge a
quel di Novi, si vedrà quale umanità, e quale religione fosse in coloro,
che erano venuti dall'Orsa a predicare la umanità e la religione in
Italia. Più di venti pezzi d'artiglierìe con le loro casse e munizioni,
in questo solo fatto di Pasturana vennero in potestà del vincitore.
Morirono, o furono feriti in questo piuttosto disperato conflitto che
animosa battaglia, dei repubblicani circa sei mila, quattro mila cattivi
ornarono il trionfo dei vincitori: perdettero trenta cannoni, casse, e
munizioni in proporzione.

Dall'opposta parte mancarono a' Tedeschi circa sei mila soldati fra
morti, e feriti: un maggior numero di Russi o uccisi o feriti
dimostrarono con quanta ostinazione combattessero, e fossero combattuti.
Pochi confederati restarono presi dai repubblicani; ma i repubblicani
servendosi di loro, perchè le bestie mancavano, a trasporto delle
bagaglie e dei feriti, giunsero a salvamento ai sicuri ricetti delle
montagne Genovesi. Non tutti o repubblicani o imperiali morirono di
ferite: molti mancarono per istanchezza, o per ambascia, alcuni per
sete, altri pel calore, essendo la sferza del sole molto grande. Avevano
tutti le piaghe nel petto; nissuno nelle spalle. Apparivano i volti dei
cadaveri Russi e Tedeschi sedati, quei dei Francesi torvi, e minacciosi.
Niun campo di battaglia fu mai tanto spaventoso, quanto questo pel
sangue sparso, per le membra lacerate, pei cadaveri accumulati. Ne fu
l'aria infetta; l'orribile tanfo durò molta pezza: spaventevoli terre
fra Alessandria, Tortona e Novi, prima infami per gli assassinj, poscia
contaminate dalle battaglie. Passavanvi, e continuamente passanvi, forse
cantando per passatempo, o per allegrezza i viandanti non rammentando
quanto furore, e quanto dolore abbiano quivi a nostra memoria
signoreggiato. Il tempo coprirà queste cose; vivranno elleno più nella
memoria che negli affetti degli uomini: infelice razza, che prima fa i
mali per furore, poi gli passa per indifferenza.

Pare ad alcuni, che questa vittoria non abbia avuto seguito uguale al
fatto, perchè Genova non fu tratta a pericolo; rimase anzi ai Francesi
l'imperio quasi intiero della Liguria. Ciò non ostante egli è manifesto,
che per lei fu conservata ai confederati l'Italia, la quale sarebbe
tornata in potere di Francia, se i repubblicani avessero vinto. Del
rimanente vinsero gli alleati per aver conquistato il campo di
battaglia, non per minor numero di morti e di feriti. Per la qual cosa
poca abilità restava a Suwarow di tentare imprese d'importanza sul
Genovesato. Oltre a ciò Championnet incominciava a comparire sulle
sboccature delle valli che danno nella pianura del Piemonte, e conveniva
arrestarlo, affinchè non conducesse a qualche mal termine i confederati
in questo paese. Nè non operava efficacemente nella mente del
generalissimo di Russia il considerare, che per lui si era fatto, che da
Tortona in fuori prossima a cadere, tutti gli stati Italiani del re di
Sardegna, al quale egli e per inclinazione propria, e per comandamento
di Paolo portava grandissimo affetto, fossero ritornati in potestà
dell'antico signore, se non di fatto, almeno di nome; nè a lui importava
ugualmente il conquistare il Genovesato, che il Piemonte. Non ignorava
altresì, che sarebbe fra breve chiamato ad altre fazioni in Svizzera,
dove per l'ardire e valore di Massena declinavano le faccende degli
alleati, e Lecourbe, scendendo dal San Gottardo, aveva rotto il
colonnello Strauch, che guardava quei luoghi donde minacciava
Bellinzona, Lugano, e Domodossola. Nè voleva Suwarow consumare i soldati
sui monti Liguri, alla conquista dei quali gli pareva, che bastassero le
forze degli Austriaci per terra, e quelle degli Inglesi per mare. Da
un'altra parte Moreau, quantunque necessitato al ritirarsi, e ad
abbandonare le pianure d'Italia a chi aveva potuto più di lui, era
tuttavia potente, massime ajutato, come egli era, dall'asprezza dei
luoghi, ed aveva, con singolare arte movendo le sue genti assicurato il
passo tanto importante della Bocchetta; imperciocchè San Cyr comparso di
nuovo grosso ed ordinato nei contorni di Gavi, si era recato in mano le
alture ed i passi di Monterosso. Suwarow per essere in grado di
combattere Championnet, e per render sicuro l'alto Novarese da Lecourbe,
andava a posarsi nell'alloggiamento di Asti, stendendo l'ala dritta
verso il Piemonte sino a Torino, e con l'ala sinistra insistendo su
quelle medesime rive della Bormida, e della Scrivia, dond'era partito
per avventarsi contro i Francesi a Novi. Un grosso corpo investiva
Tortona, e gagliardamente con ogni maniera di arte e di stromenti
d'espugnazione la pressava. Mandava al tempo stesso Kray verso Novara a
sicurezza di Domodossola. Ma non essendo stati i motivi di Lecourbe
nella Leventina di quella importanza che si temeva, richiamava a se il
generale Tedesco, lasciando solamente a Novara la minor parte de' suoi
soldati.

L'assedio di Tortona, ora stretto, ora allargato più volte, secondo che
i confederati ebbero comodità di adoperarvi le forze loro, o necessità
di usarle altrove, s'incamminava dopo la vittoria di Novi al suo fine.
Il forte di Tortona edificato per volontà di Vittorio Amedeo terzo, re
di Sardegna, e con le fortificazioni indirizzate dal conte Pinto, siede
sopra un monte, che sta a sopraccapo della città di questo nome. Forte
piuttosto pel sito, e per la natura sassosa del monte, che per le opere
d'arte, se si eccettuano le casematte sodissime, ella può resistere
lungo tempo, quando sia bene munita di difensori, e bene provveduta di
viveri. Vi stava dentro il colonnello Gast, il quale con forse due mila
Francesi si difendeva molto virilmente. Fino dai primi giorni di luglio
si erano cominciate dal conte Alcaini, uomo Veneziano ai servigi
d'Austria, a cui Suwarow aveva dato il carico dell'espugnazione, le
trincee. Ma la bisogna lentamente procedeva per la resistenza degli
assediati, per la natura del suolo, e per essere state le opere
interrotte dalle vicine battaglie. Nondimeno soprantendendo ai lavori
della oppugnazione un ingegnere Lopez, fu tirata a perfezione nei primi
giorni d'agosto la prima trincea di circonvallazione. Ma si faceva poco
frutto contro la piazza, perchè stante il suo sito eminente, piuttosto
con le bombe che con le palle si poteva espugnare. Laonde continuando a
lavorare indefessamente gli oppugnatori tanto fecero, che vennero a capo
di ordinare la loro seconda trincea, e questa armarono di numero grande
di cannoni e di mortai. Non si sbigottiva per questo Gast, perchè ed era
uomo di gran cuore, e le casematte construtte di grosse e triplicate
vôlte, non cedevano a quella orribile tempesta. Ciò non ostante un
guasto considerabile fu fatto dalle bombe negli artiglieri, e nelle
artiglierìe della fortezza. I Francesi con arte e costanza somma le
riattavano, e continuavano a tuonare contro gli assalitori. Si vedeva,
che molta fatica, e molto sangue bisognava ancora spendere per espugnare
Tortona. Ma per la giornata di Novi non vedendo Gast speranza di poter
più allungare la difesa, convenne d'arrendersi, se infra un certo tempo
non fosse soccorso. Stipulossi adunque il dì ventidue agosto fra le due
parti un accordo, pel quale si sospesero le offese per venti giorni,
obbligandosi il Francese a dare la piazza, se nel detto termine
l'esercito non arrivasse a liberarlo; uscirebbe al tempo pattuito la
guernigione con armi e bagagli, con le bandiere all'aria, col suono dei
tamburi; deporrebbe le armi sulla piazza di San Bernardino, e per la più
breve se n'andrebbe in Francia sotto fede di non militare contro gli
alleati per quattro mesi. Il dì undici settembre, non essendo comparso
ajuto da parte nissuna, uscivano i repubblicani dalla fortezza,
entravanvi gl'imperiali. Vi trovarono più di ottanta bocche da fuoco,
munizioni da guerra molte, da bocca poche. Furono i malati ed i feriti
trattati con ogni cura dai vincitori. Dodici centinaja di Francesi
superstiti tornarono in Francia. Narrano i ricordi dei tempi, che fra
questi fossero molti soldati del presidio di Peschiera, i quali, fatti
prigionieri dai Tedeschi, avevano promesso di non servire contro i
soldati della lega; brutta violazione della fede, nè commessa dai soli
repubblicani.

Venne Suwarow in molta allegrezza per l'acquisto di Tortona, perchè il
faceva sicuro della guerra Genovese, e si vedeva aver ricuperato al nome
del re quasi tutti i dominj del Piemonte, oggimai liberi dalla presenza
dei repubblicani. Ora i principali suoi pensieri si volgevano ad
assicurare il Piemonte superiore dalle armi Francesi con rompere la
forza di Championnet, e con espugnar Cuneo. Ma il compimento di queste
fazioni lasciava a Melas ed a Kray, perchè egli se ne partiva con tutte
le genti Russe per alla guerra Elvetica. Da quanto siamo andati fino a
questo luogo raccontando, facilmente si può raccogliere, che Suwarow fu
piuttosto capitano di guerra ardito, che artifizioso, e che vinse
piuttosto con prevenire, che con usar l'arte. Gli fu aperto il corso
alla vittoria da Kray, e chiuso da Melas. Del resto, tolta la sua natura
crudele ed inesorabile nel far la guerra, nel che merita biasimo eterno,
fu di natura integra, e nemico per poca civiltà degl'inganni, e delle
fraudi degli uomini più civili. Qual sia il meglio o il peggio, coloro
il diranno, che definiranno, se più si dolga la umanità dei dolori del
corpo che dei dolori dell'animo, o più di questi che di quelli. Suwarow,
primo capitano di Russia in Italia, vi fece cose molto degne di memoria.

Partito Suwarow dalle terre Italiche, ne fu molto diminuita la forza dei
confederati in Piemonte. E però non poterono i capitani dell'imperator
Francesco, innanzichè arrivassero nuovi rinforzi dagli stati ereditarj,
tentar cosa d'importanza. Solo attendevano a conservare gli acquisti
fatti, e si apparecchiavano, quando gli ajuti fossero giunti, alla
oppugnazione di Cuneo, piazza molto forte, e che per essere vicina alle
frontiere di Francia, è molto facile a venir difesa e soccorsa dai
Francesi. Dall'altra parte primo pensiero dei repubblicani era di
conservare la possessione di Cuneo, e tribolare talmente il nemico
intorno a lui, che ne nascesse una grave diversione in favor di Massena,
che aveva a fronte nella Svizzera l'arciduca Carlo, e presto avrebbe non
solamente Suwarow con le genti vincitrici d'Italia, ma ancora Korsakow,
che era vicino ad arrivare con nuovi squadroni di Russi. Bene certamente
considerate erano queste cose pei generali della repubblica: ma si
trattava di troppo vasto disegno per le poche forze che avevano, ed il
volere tener tutto fu cagione, che non potessero conservare una parte.
Non si vede come, volendo urtare fortemente l'inimico in Piemonte, si
siano ostinati a perseverare nella possessione di Genova: il che gli
obbligava a tener presidj nella riviera di Levante, soldati, che per la
lontananza dei luoghi, e del restante esercito, a nissun altro fine
potevano essere adoprati, che a difender Genova con tener il nemico
lontano da lei. Genova, città assai grande e popolosa, e piena eziandio
di mal umore contro i Francesi, sì per l'impazienza naturale del dominio
forestiero, sì per la insolenza degli agenti del direttorio, e sì per la
penuria delle vettovaglie, che dalla chiusura dei mari ne risultava, era
cagione, che fosse loro forza di mantenervi un presidio assai grosso.
Abbisognava ancora, che custodissero tutta la riviera di Ponente con
gran numero di soldati, obbligazioni, da cui sarebbero stati esenti, se
contenti al difendere le rive della Bormida e del Tanaro avessero
abbandonato Genova, e raccolto la maggior parte delle forze loro in
quella parte degli Apennini e dell'Alpi, che più approssimano e
circondano Cuneo. Ma l'aver voluto distendersi in una fronte tanto lunga
con sì poche forze, fu cagione che la guerra, che doveva esser grossa,
si cangiò in guerra minuta e fastidiosa, con moltiplicate scaramucce ed
affronti, che niuno effetto non solamente terminativo, ma nemmeno
d'importanza potevano partorire. Sarebbe troppo molesta narrazione il
raccontar tutto: perciò solo andremo sommariamente toccando i capi
supremi. Klenau ajutato dalle masse Toscane infestava a danni dei
repubblicani la riviera di Levante. Principal suo scopo era di cinger
Genova da quel lato per darvi favore ai malcontenti, e per farvi
difficoltà di vettovaglie. Venne Chiavari spesse volte in contesa, ora
Klenau si faceva padrone di Rapallo, e s'innoltrava anche insino a Recco
in poca distanza dalla capitale; ed ora prevalendo i repubblicani
mandati da San Cyr, e governati da Miollis, cacciavano Klenau, non che
da Recco e da Rapallo, da Chiavari e dalla Spezia, e lo risospingevano
fin oltre Sarzana sull'estremo confine del Genovesato. La contesa
principale si riduceva sul forte di Santa Maria, che sta a difesa del
golfo della Spezia: finalmente dopo eventi diversi, ora prosperi, ora
sinistri per le due parti, cadde il forte in potestà degl'imperiali; il
quale accidente aperse libero l'adito alle navi d'Inghilterra in quel
magnifico seno di mare, e fece facoltà agli Austriaci d'innoltrarsi di
nuovo fino assai prossimamente, sentendosi sicuri alle spalle, a Genova,
donde la poterono cingere d'assedio, quando, alcun tempo dopo, le armi
imperiali vennero a romoreggiarle intorno, anche dalla parte
d'occidente.

Le medesime minute fazioni tribolavano e repubblicani e imperiali sulla
Scrivia e sulla Bormida, ed ancor più gli abitatori del paese, che si
ritrovavano fra quelle due genti per loro strane, e l'una contro l'altra
infuriate. Novi venuto in contesa parecchie volte cedeva ora alla
fortuna di Francia, ora a quella d'Austria; ma niuna cosa si scopriva
certa, se non gli oltraggi e le rapine dei forestieri, o amici o nemici
che si qualificassero. Successe nondimeno un giorno un fatto di qualche
importanza, per cui condotti i Francesi con molt'arte e valore da San
Cyr, ruppero i soldati di Kray, e gli rincacciarono fin oltre a Tortona.
Alloggiaronsi i Francesi al Bosco: ma poco tempo dopo i Tedeschi venuti
più grossi, gli facevano tornare indietro, obbligandoli a cercar
ricovero sotto la rocca di Gavi. Nel Piemonte superiore calarono i
repubblicani per le valli dell'Argentiera, di Pratogelato, di Susa e
d'Aosta: occuparono nella prima Demonte, nella seconda Villar e Perusa,
e poi anche Pinerolo, nella terza Oulx, Icilia e Susa; fecero anche un
motivo insino a Rivoli, donde vedevano le torri della perduta Torino.
Nella quarta s'impadronirono del passo difficile della Tuile, e della
città d'Aosta, per modo che gl'imperiali impotenti al resistere,
calarono a serrarsi nel forte di Bard. Melas, ponderate tutte queste
cose, lasciando Kray alla guardia dei paesi, in cui la Scrivia e la
Bormida infondono le loro acque, andava a posarsi nei contorni di Bra
con circa trenta mila soldati abili a campeggiare in quelle facili
pianure. Era questo suo alloggiamento non senza fortezza, siccome quello
che posto tra il Tanaro e la Stura, si mostrava opportuno a sopravvedere
i moti, che potessero fare i Francesi da Mondovì, di cui erano in
possessione, dal colle di Tenda, e dalle valli della Stura, e di
Pratogelato, che massimamente accennavano a quel luogo, come a centro
comune. Suo intendimento principalissimo era di guarentire il Piemonte,
e di trovar modo di combattere felicemente nelle battaglie che
aspettava, per andar a porre il campo sotto Cuneo. Nè i Francesi per le
considerazioni, che sopra abbiamo narrato, ricusavano il cimento. Aveva
Championnet, in cui, dopo la partenza di Moreau andato alle guerre del
Reno, era investita l'autorità suprema sopra tutte le genti, che si
distendevano dalla Magra per tutto il circuito dei Liguri Apennini e
delle Alpi sino alla Dora Baltea, chiamato a se la schiera di Victor,
annestandola alla sua destra ala verso Mondovì. Al tempo stesso
ordinava, che si accostasse al suo fianco sinistro per Pinerolo e per
Saluzzo una squadra di genti venute dall'Alpi Cozie, e condotta dal
generale Duhesme.

Tutte queste genti unite insieme componevano un esercito quasi pari in
numero a quello di Melas: la guerra sin allora sparsa e vaga si
riscontrava in un sol punto, e tutto lo sforzo si riduceva nelle
vicinanze di Fossano e di Savigliano: sulle rive della Stura era per
definirsi quell'ultimo atto dell'Italiana contesa, ed il destino di
Cuneo. Dopo vari alloggiamenti presi dai capi dei due eserciti, di cui
il fine per Championnet era di accostarsi a Duhesme, che veniva da
Saluzzo per quinci pruovarsi di rompere l'ala destra dei Tedeschi, e
tagliar loro la strada verso Torino, per Melas di rompere il centro dei
Francesi prima della congiunzione di Duhesme: erano la mattina dei nove
novembre ordinati nella seguente forma. La schiera di Duhesme, che
componeva la sinistra dei Francesi, marciava da Saluzzo verso
Savigliano, e quindi contro Marene, in cui stanziava l'ala destra dei
Tedeschi. La mezzana, in cui comandavano Grenier e Victor, alloggiava a
Savigliano ed a Genola, avendo un forte retroguardo a Lavaldigi. L'ala
destra dei Francesi, che obbediva a Lemoine, fermava le sue stanze a
Morozzo. Tal era dunque il sito delle genti repubblicane, che Duhesme si
muoveva sulla sinistra della Grana, Grenier e Victor tra la Grana e la
Stura, il primo a Savigliano, il secondo a Genola, Lemoine sulla destra
di quest'ultimo fiume. Dalla sua parte Melas con la destra alloggiava a
Marene, con la mezza a Fossano, con la sinistra parte pure a Fossano,
parte verso la Trinità. Obbediva la prima a Otto, e con lui doveva
cooperare Mitruschi alloggiato a San Lorenzo, la seconda ad Esnitz, la
terza a Gottesheim. Ardevano l'una parte e l'altra di venir alle mani;
il che era da lodarsi dal lato di Melas, perchè assai gl'importava di
combattere prima dell'arrivo di Duhesme, ma non parimente dal lato di
Championnet, che doveva indugiarsi insino a tanto che la congiunzione di
Duhesme avesse avuto intieramente il suo effetto. L'uno esercito nel
momento stesso si avventava contro l'altro il dì suddetto. I primi ad
attaccarsi furono Grenier, ed Otto. Combatterono ambidue tra Savigliano
e Marene con estremo valore, essendo il coraggio e la perizia militare
uguali da ambe le parti. Studiavansi i Francesi di circuire la punta
destra dei Tedeschi, i Tedeschi la sinistra dei Francesi, perchè i primi
non volevano restar separati da Duhesme che si avvicinava, i secondi gli
volevano separare. Fu lunga, e forte, e variata la mischia; gli uni con
gli altri parecchie volte si mescolarono. Ma prevalendo gli Austriaci
per le cavallerìe (a questo fine appunto Melas aveva tirato il suo
avversario sui campi aperti) furono finalmente i Francesi costretti a
ritirarsi in Savigliano. Gli seguitarono acremente i Tedeschi, dando
l'assalto alla piazza prima che avessero avuto tempo di riordinarsi. Ciò
nondimeno fecero una forte resistenza, e forse non sarebbe venuto Otto a
capo di scacciarnegli, se in quel punto non fosse arrivato con tutti i
suoi Mitruschi da San Lorenzo, e che diede da un'altra banda la
battaglia alla terra. Non potendo Grenier resistere a questo doppio
assalto, fu costretto a retrocedere, incamminandosi a Genola, e
lasciando in poter del vincitore Savigliano. Le cose succedettero
diversamente tra Esnitz e Victor. Uscito il primo da Fossano aveva
assaltato il secondo a Genola; ma il Francese gli rispose con tanta
gagliardìa, che quantunque il Tedesco per tre volte desse furiosamente
la carica, ne fu sempre risospinto con grave danno. Si fece Esnitz
ajutare da Gottesheim, tutti e due insieme non ebbero miglior fortuna,
che un solo. In questo mentre il generale repubblicano Richepanse con un
piccolo corpo di cavallerìa, si faceva avanti, ed urtata con gran valore
la cavallerìa Tedesca, sforzava Esnitz a ritirarsi più che di passo
dentro le mura di Fossano. Quivi nemmeno non era sicuro, e già pensava
al modo di abbandonar la piazza per retrocedere più lontano; tanto era
stato il danno, che aveva patito in quella forte rincalzata. Ma gli
sopravvennero in questo punto le novelle della vittoria acquistata sulla
destra da Otto; il che il confortò a star fermo in Fossano, avvisandosi
che Victor avrebbe pensato a tutt'altro piuttosto che a nojarlo. Infatti
Championnet, per aver considerato il caso sinistro di Grenier, aveva
comandato a Victor, che retrocedesse, e venisse a posarsi a Lavaldigi,
divenuto l'alloggiamento principale dei Francesi. Esnitz, usando la
occasione, usciva da Fossano, acquistava Genola, e perseguitava
continuamente Victor alle spalle. Melas, raccolti i suoi, non volendo
dar posa al nemico in su quel fervore della vittoria, assaltava
Lavaldigi, e dopo un lungo conflitto se ne impadroniva. Ritiravansi i
Francesi parte a Centallo, parte a Morozzo. In questo mentre giungeva
Duhesme sul campo, in cui si era combattuto sul principio della
battaglia, e trovato Savigliano con debole presidio, se ne rendeva
padrone, poi marciava per combattere Marene. Diveniva la sua mossa molto
pericolosa pei Tedeschi, e se fosse stata fatta qualche ora prima,
sarebbe stata per loro pregiudiziale all'estremo. Ma già erano talmente
in possessione della vittoria, che fu loro agevole il portar rimedio
contro quell'improvviso accidente. Ordinava Melas al generale Sommariva,
che andasse a combattere Duhesme. Potè egli giungerlo, quantunque il
giorno già inclinasse, e lo costrinse, fattasi dal generale Francese
breve resistenza, perchè aveva ricevuto le novelle della rotta dei
compagni, a ritirarsi fino a Saluzzo.

Avevano gli Austriaci in mano loro la vittoria; restava, che l'usassero.
Il giorno seguente attorniarono un grosso squadrone lasciato da
Championnet a Ronchi, e lo sforzarono a darsi. Un'altra squadra più
grossa, che stanziava a Murazzo, tagliatole il ritorno per Cuneo, fu
anch'essa obbligata a cedere in potestà del vincitore. Non pochi
repubblicani, che fecero pruova per salvarsi di passar la Stura a nuoto,
vi restarono affogati. Avrebbe voluto Melas correre sulla destra del
fiume per dar addosso a Lemoine, ma inteso che i Francesi avevano fatto
due campi, uno alla Madonna dell'Olmo, l'altro a Caraglio con intenzione
di preservare Cuneo, rinunziando al pensiero di varcare, condusse le sue
genti vincitrici, dividendole in due colonne, contro quei nuovi
alloggiamenti del nemico; i Francesi, non aspettandolo, si ritirarono ai
monti. Ma premendo a Melas di fargli allargar da Cuneo, perchè la
oppugnazione della piazza non gli potesse venire sturbata, gli
perseguitava da tutte bande. Esnitz, seguitando Grenier per la strada
del Vernante lo sospingeva sino a Limone. Poco dopo, assalito da Melas,
non trovò altro scampo alla sua fortuna caduta, se non quello di
salirsene sul difficile ed erto giogo di Tenda. Otto cacciava avanti a
se i repubblicani per le valli di Stura e di Grana, e si faceva signore
di Demonte; poi spintosi più in su, occupava le Barricate e
l'Argentiera. Latterman insistendo sulla Maira, e traversando il borgo
di Busca, saliva sino a Dronero. Keim, che aveva la custodia particolare
del paese all'intorno di Torino, seguitando Duhesme, lo sforzava a
tornarsene nella valle d'Icilia alle radici del monte Ginevra, dond'era
venuto. Restava, che gli Austriaci togliessero ai Francesi Mondovì, dove
si erano riparati Victor, Lemoine e Championnet. Riuscì lor la fazione,
perchè sloggiati i Francesi sforzatamente dai due sobborghi per opera di
Mitruschi, e dalle eminenze, che dominano la città, per quella di
Lichtenstein, l'abbandonarono, ritirandosi ai luoghi più alti della
valle del Tanaro. Fuvvi a Bagnasco un duro incontro tra il retroguardo
Francese e l'antiguardo Tedesco; nè fu senza grave rischio, e fatica,
che il primo potè farsi strada al suo cammino. Occuparono i Tedeschi,
sempre ritirandosi i Francesi, Garessio, Ormea, e si spinsero avanti
sino al ponte di Nava, che è il passo più difficile e quasi la chiave
della strada, che porta su quelle alture da un lato all'altro, non so se
mi debba dire dell'Alpi, o degli Apennini, perchè là è appunto il
confine fra le due corone di monti, che si chiamano con questi due nomi.
Per tale guisa i varj corpi di Championnet, che partendosi da diversi
punti di una larga periferia, erano venuti a concorrere, quasi come in
centro comune, nelle vicinanze di Fossano e di Savigliano, dopo la
battaglia ivi combattuta, che alcuni chiamano di Fossano, altri di
Genola, dispersi, e di nuovo l'uno dall'altro discostandosi, si
allargarono, ed ai punti medesimi della periferìa ritornarono.
Acquistaronne gli Austriaci facoltà di attendere alla espugnazione di
Cuneo sicuramente: il che era lo scopo principale di tante mosse, e di
sì ostinata guerra. Perdè Championnet in tutti questi fatti tra morti,
feriti e prigionieri circa la terza parte delle sue genti, che è quanto
a dire otto mila soldati. Mancarono dal lato dei Tedeschi più di due
mila. Ritirossi il capitano del direttorio a Nizza, dove tra il
cordoglio dell'esser vinto, e del vedere la depressione della
repubblica, l'infezione di una malattia gravissima, che quasi a guisa di
peste infuriava, e lo sdegno concetto, perchè Buonaparte tornato
dall'Egitto si era fatto padrone di Francia sotto nome di primo consolo,
passò di questa all'altra vita. Ei fu capitano debole, ma uomo dabbene;
amò la repubblica per lei, quando tanti altri l'amavano per loro.

Travagliavansi gli Austriaci intorno a Cuneo, piazza forte, e di molta
importanza pel suo sito. Conoscevano quest'importanza i generali
dell'imperatore, e però sebbene la stagione già divenisse sinistra alle
opere di oppugnazione, si accinsero all'impresa, sperando di compensar
con le forze soprabbondanti la contrarietà del tempo. Si alloggiava
Melas col grosso delle genti a Borgo San Dalmazzo per impedir ai
Francesi il calare dal colle di Tenda verso la piazza assediata. Intanto
il principe di Lichtenstein, al quale era stata commessa l'espugnazione,
cinta tutto all'intorno la fortezza, si era principalmente alloggiato
tra il Gesso e la Stura, che le scorrono, uno a destra, l'altra a
sinistra. Intento suo era di far trincee, e di dar la batterìa di quella
parte, che sta a fronte della Madonna dell'Olmo. Infatti la notte dei
ventisei novembre principiò a scavare, e ad innalzar terra contro la
strada coperta, che cingeva il bastione di Sant'Angelo.

Obbediva il presidio al generale Clement. Sommava il numero di duemila
cinquecento soldati, ma disanimati per le sconfitte, e pel desiderio di
tornarsene in Francia, parendo loro disperate le cose d'Italia, oltre a
questo non era bene provvista la piazza di munizioni nè da bocca, nè da
guerra, perchè e per l'ingordigie solite, e per l'angustia dei tempi non
ne era stata mal sufficientemente empiuta. L'esercito stesso, quando
guerreggiava nelle vicinanze, era stato obbligato, non avendo da
pascersi altronde, a consumare una parte dei viveri d'assedio. Ciò non
ostante Clement, non perdutosi d'animo, fece quello che per capitano
valoroso si poteva, a fine di sturbare le opere del nemico, ora sortendo
a combattere, ed ora fulminando con tutte le artiglierìe contro coloro,
che si affaticavano alle trincee. Ma tanti erano i soldati dell'Austria,
e tanti i paesani accorsi parte per amore, parte per forza, parte per
speranza del guadagno, perchè Lichtenstein, spendendo anche del suo,
usava molte larghezze: che in brevissimo tempo fu condotta a perfezione
la prima parallella, e vi si piantarono diecinove batterìe pronte a
bersagliare gli assediati. Tirarono con tanto impeto il due decembre,
che i difensori furono obbligati ad abbandonare le opere esteriori,
ritirandosi di tutto all'interno della piazza. Al tempo stesso arse una
conserva di polvere con orribile fracasso, e schiantò fin dalle
fondamenta un ridotto. Usarono gli assalitori la occasione, facendo la
notte che seguì, un alloggiamento nelle ruine, ed attendendo a tirar
avanti la seconda trincea di circonvallazione. Ma già un'altro magazzino
scoppiava, le case vicine ardevano, il fuoco rapidamente distendendosi
minacciava generale incendio. Nè vi era modo o volontà di spegnerlo,
perchè i soldati stavano sulle mura a combattere, i cittadini spaventati
non avevano più consiglio la tempesta mandala continuamente dal nemico
accendeva l'intero: tanta era la quantità, che soprabbondevolmente
gittava Lichtenstein di palle, di bombe, e di granate reali. Mandarono i
Cuneesi pregando, che avesse compassione di loro, od almeno risparmiasse
le case, posciachò eglino non combattevano. Rispose il Tedesco, non
farsi alcun divario, quando si oppugnano piazze fra chi combatte, e fra
chi non combatte: capitolasse il Francese: cesserebbe la tempesta.

Vedeva Clement la necessità della dedizione, perchè già la fortezza era
straziata, la breccia si preparava, nissun soccorso gli appariva da
nissuna parte, ed erano mancati tutti i fondamenti del difendersi.
Chiese perciò i patti e gli ottenne. Fu stipulato ai cinque decembre,
che la guernigione uscisse onorevolmente al modo di guerra, che
deponesse le armi sullo spalto, che fosse condotta sotto scorta, come
prigioniera, negli stati ereditarj, che si avesse cura degli ammalati e
dei feriti: erano ottocento. Volle Clement provvedere ai Piemontesi, ed
assicurar le loro condizioni con domandare, che non potessero esser
ricerchi per opinioni, o fatti politici precedenti. Gli fu risposto, che
si apparteneva allo stato, non ai soldati a giudicare. A questo modo fu
domato per forza, in men che non fa dieci giorni, Cuneo, che aveva vinto
la gara contro le forze di Francia nel 1691, e nel 1744. Dal quale
accidente due conclusioni si possono dedurre, la prima che non vi è
piazza, a cui con gli approcci si possano accostare gli oppugnatori, che
possa resistere lungo tempo, se non è spalleggiata da un esercito alla
campagna; la seconda, che Parte degli approcci, e delle artiglierie è
divenuta tanto potente, che vi è adesso troppo enorme disproporzione tra
i mezzi di oppugnazione, e quei di difesa.

La presa di Cuneo, e la stagione avversa ebbero posto fine alla guerra
nella superiore Italia, e sgravarono gli eserciti confederati di molte
fatiche. Tuttavia, sebbene il Piemonte fosse governato a nome dei re, in
fatto egli era a divozione dell'Austria, la quale non volle mai
consentire ch'ei vi tornasse, nè che il duca d'Aosta, che aveva voce
d'intendersi di guerra, ed a cui i soldati Piemontesi portavano
affezione, vi comparisse.

Intanto fu anno molto doloroso alla famiglia reale di Sardegna pei mali
veri, e per le speranze vane: perchè morì a Cagliari l'unico figliuolo
del duca d'Aosta, al quale, dopo la morte del padre, spettava la corona;
passò anche da questa vita in Algheri di Sardegna il duca di Monferrato,
fratello del re, giovane, siccome già abbiamo notato altrove, di ottima
natura, e di costumi dolcissimi.


FINE DEL VOLUME IV.




INDICE DEL PRESENTE VOLUME


  1798

  Francia volta i pensieri contro l'Inghilterra          _pag._ 6
  Pitt, ministro Inglese                                        7
  Seduzioni dell'Inghilterra                                    8
  Cagioni occulte della spedizione in Egitto                    9
  Si dispongono i mezzi                                        13
  Partenza dell'armata                                         14
  Regnault di San Giovanni d'Angely                            15
  Presa di Malta                                               16
  Ferdinando Hompesch gran maestro                             17
  Bandito coi cavalieri dall'isola                             18
  Berthollet                                                   19
  Baraguey d'Hilliers e d'Arnault prigioni degli Inglesi       19
  Buonaparte sbarca in Egitto                                  20
  Battaglia di Aboukir                                         20
  Nelson                                                       20
  Brueys                                                       22
  Capitano Foley                                               23
  Brueys ucciso                                                26
  La Joailles capitano del Generosa                            28
  Garat, ambasciatore a Napoli                                 30
  Pretensioni del direttorio                                   34
  Provvisioni del re di Napoli                                 34
  Marchese del Gallo, ministro                                 36
  Garat richiamato e mandato in sua vece Lacombe San Michel    36
  Nelson come accolto a Napoli                                 37
  La Porta intima guerra alla Francia                          37
  La Russia contro la Francia                                  38
  Paolo imperatore                                             38
  Isolani di Malta ribellati                                   39
  Domande del re di Napoli alla Francia                        39
  Suo manifesto                                                40
  Mack generale Austriaco                                      41
  Championnet generale Francese                                42
  I Napolitani entrano su quel della chiesa                    42
  Ferdinando entra in Roma                                     44
  Governo temporario                                           45
  Modi di sovvertire i popoli e governarli del direttorio      46
  Alleanza tra le repubbliche Francese e Cisalpina             47
  Trouvé ambasciatore presso la Cisalpina                      49
  Pensieri del direttorio contro la Cisalpina                  51
  Si pensa di formare la costituzione                          53
  Montal discopre la conspirazione                             53
  Scritto di Marco Ferri, e Melchiorre Gioja                   54
  Trouvé se ne duole, rimostranze inutili de' Cisalpini        57
  Trouvé cangia per forza la constituzione                     58
  Ranza la seppellisce                                         58
  Trouvé richiamato e mandato Fouché, poi Rivaud               59
  Joubert mandato in cambio di Brune                           59
  Luciano Buonaparte; sua orazione e suoi pensieri             60
  Società dei Raggi in Italia a che tendesse                   62
  Cesare Paribelli                                             63
  Condizioni infelici del re di Sardegna                       65
  Cicognara ambasciatore Cisalpino a Torino                    67
  Ginguené a Torino                                            68
  Suo discorso al re                                           69
  Dà animo ai novatori Piemontesi                              72
  Fuorusciti Piemontesi in Carrosio                            73
  Commedia recitata in Genova                                  74
  Capi del moto di Carrosio chi fossero                        74
  I fuorusciti minacciano il Novarese                          75
  Prendono Domodossola                                         76
  Altri fuorusciti calano verso Pinerolo                       76
  Editto del re                                                76
  Manda gente contro i fuorusciti                              78
  Priocca insiste perchè il direttorio si spieghi              78
  Risposta di Ginguené                                         79
  Richieste del medesimo                                       81
  Richini capo di Barbetti                                     83
  I democrati operano contro i Francesi a pro
    dell'indipendenza d'Italia                                 85
  Battaglia di Ornavasso tra repubblicani e regj               87
  Taleyrand cosa scrivesse a Ginguené                          89
  Nuove domande del medesimo                                   92
  Crudeltà del governo Piemontese                              93
  Fuorusciti di Carrosio assaltano Pozzuolo                    94
  Cacherano d'Osasco va contro Carrosio                        96
  Intimazione di Ginguené                                      96
  Francesco Serra e suo scritto                                98
  Sottin fa dichiarare dalla repubblica Ligure guerra al re    98
  Proposta di Priocca                                          98
  Il re fa ritirare le truppe da Carrosio                      99
  Generale Siri s'impadronisce di Serravalle                   99
  Ruffini e Mariotti                                           99
  Accuse di Francia contro il re di Sardegna                   99
  Indulto ai sollevati come accordato dal re                  102
  Domande di Brune                                            103
  Sottin perchè richiamato                                    105
  Marchese Colli mandato a Milano                             105
  Dichiarazioni del governo Piemontese                        105
  Accordo stipulato fra Brune ed il marchese di San Marsano
    in cui il re cede la cittadella di Torino                 109
  Manifesto del generale Brune                                110
  Kister s'impossessa della cittadella di Torino              111
  Gli ambasciatori esteri vogliono partire da Torino          111
  I fuorusciti di Carrosio si apprestano ad assaltare
    il Piemonte                                               112
  Solaro governatore di Alessandria                           113
  Conte Alciati                                               114
  I fuorusciti rotti alla Spinetta                            114
  Risentimento di Ginguené                                    116
  Intemperanza de' Francesi cagione di tumulti a Torino       117
  Proteste di Priocca                                         118
  Mascherata indecente che solleva il popolo                  119
  Generale Menard seda il tumulto                             121
  Collin rimosso dal governo della cittadella                 121
  Insolenti domande di Ginguené                               122
  Tratto ridicolo di Marivault segretario di Ginguené         123
  Querele reciproche di Balbo e Ginguené                      125
  Ginguené richiamato                                         126
  Eymar gli è sostituito                                      126
  Lodi di Ginguené                                            126
  Il re di Napoli muove guerra alla Francia                   127
  Joubert mandato in Italia                                   129
  Manda Musnier a Torino e perchè                             129
  Grouchy governa la cittadella di Torino                     130
  Si tenta il re per farlo rinunziare al trono                131
  Joubert dichiara la guerra al re di Sardegna                132
  E lo assalta alla sprovvista                                133
  Manifesto del ministro Priocca                              135
  Il re abdica                                                137
  Priocca consegnato in cittadella                            138
  Duca di Aosta firma l'abdicazione                           138
  Il direttorio vuole fare imprigionare il re, e come è
    salvato da Taleyrand                                      138
  La Idropica, quadro di Gerardo Dow                          139
  Governo temporario in Piemonte                              140
  Disinteresse di Joubert                                     141
  Roccabruna chi fosse                                        141
  Lodi di Priocca                                             141
  Il re parte da Torino                                       142
  Assurde accuse del direttorio contro il re                  144
  Protesta del re in data di Cagliari                         144
  Guerra nello stato Romano. Speranze di Mack come deluse     148
  Naselli a Livorno e Damas a Orbitello sbarcati              150
  Disposizioni di Mack                                        150
  Kellermann                                                  151
  Napolitani sono rotti                                       151
  Nuova fazione di Mack                                       152
  Mathieu batte Moesk ad Otricoli                             154
  Mack si ritira a Capua                                      155
  Francesi rientrano in Roma                                  155
  Ardita marcia di Damas                                      156
  Championnet assalta Capua                                   158
  Gaeta si dà ai Francesi                                     158
  Aquila e Pescara fanno lo stesso                            159
  Alessandro Ferreri assassinato                              161
  Mack consiglia l'accordo                                    162
  Il re parte e lascia suo vicario il principe Pignatelli     162
  Nelson fa incendiare le navi                                163
  Difficoltà dell'esercito Francese                           164
  I Napolitani insorgono                                      164
  I Francesi respinti a Capua                                 165
  Viltà di Pignatelli e di Mack                               166
  Vengono agli accordi                                        166
  Pignatelli punito e perchè                                  167
  Ettore Caraffa                                              167
  Arcambal commissario Francese                               168
  Insurrezione de' lazzaroni                                  168
  Pignatelli e Mack fuggono                                   169
  Principe di Moliterni capo dei lazzaroni                    170
  Championnet muove verso Napoli                              171
  Il duca della Torre e Clemente Filomarino uccisi            171
  Tradimento di Moliterni                                     172
  Battaglia tra Francesi e lazzaroni                          173
  Proni, assassino                                            174
  Moliterni inalbera sui castelli di Napoli il vessillo
    tricolorito                                               175
  Napoli in potere dei Francesi                               177
  Championnet ordina un governo repubblicano                  178
  Quali persone scegliesse                                    179
  Astruserìe de' Napolitani                                   179
  Mario Pagano                                                180
  Miracolo di San Gennaro                                     182
  Cardinale Zurlo Capece                                      183
  Constituzione Napolitana                                    183
  Disordini del governo                                       185
  Faipoult a Napoli                                           188
  Mire di Taleyrand                                           189
  Championnet condotto in Francia                             190
  Moto a Monteasi, e come cagionato                           192
  Cardinale Ruffo sbarca in Calabria                          193
  Scomunicato dal cardinale Zurlo Capece                      193
  Sciarpa                                                     194
  Mammone Gaetano                                             194
  Deliberazione di Championnet                                196
  Ettore Ruvo                                                 196
  Schipani                                                    198
  Assalto e presa di San Severo                               199
  Broussier e Ruvo espugnano Andria                           201
  Espugnano Trani                                             202
  Schipani ha poco esito in Calabria                          205
  Decreto di Macdonald                                        207
  Il direttorio manda a Napoli Abrial e cosa vi fa            210
  Suo rispetto alla casa di Torquato Tasso                    210
  Serrurier entra in Lucca                                    211
  Lucca si fa democratica                                     212
  Stato del Piemonte                                          214
  Carlo Bossi                                                 218
  Il Piemonte si fa francese                                  219
  Fantoni                                                     220
  Moti in Acqui e Strevi                                      220
  Musset mandato in Piemonte                                  223
  Prina                                                       223
  Disposizioni ostili dell'Austria                            224
  Bellegarde, Melas e Kray generali Austriaci                 225
  Suwarow conduce i Russi in Italia                           225
  Jourdan mandato al Reno                                     226
  Massena negli Svizzeri                                      226
  Scherer in Italia                                           226
  Joubert chiede licenza                                      226
  Erebrestein presa                                           227
  Intimazione del direttorio all'imperatore                   227
  Disposizione dei due eserciti Francese ed Austriaco         228
  Toscana sottomessa alla Francia                             229
  Reinhard commissario Francese                               230
  Il papa condotto in Francia dove muore                      230
  Battaglie all'Adige                                         234
  Posizione difficile di Scherer                              237
  Battaglia di Villafranca                                    238
  Scherer si ritira all'Adda                                  242
  Arrivo dei Russi in Italia                                  243
  Disposizione de' Francesi all'Adda                          244
  I soldati indisposti contro Scherer, egli rinunzia il
    comando a Moreau                                          245
  Suwarow a fronte del nemico                                 246
  Serrurier rotto a Lecco                                     247
  Melas assalta il canale Ritorto                             249
  Serrurier si arrende                                        251
  La Lombardia e il Piemonte in potere degli alleati          252
  I Cisalpini lasciano Milano                                 254
  Adelasio perchè restasse                                    254
  Melas entra in Milano                                       255
  Repubblicani mandati a Cattaro                              256
  Cedole del banco di Vienna                                  256
  Suwarow in Milano                                           256
  Pensieri di Moreau                                          257
  I Russi respinti da Bassignana                              259
  Tortona si arrende a Rosemberg                              259
  Sollevazioni in Piemonte                                    260
  Pio Vitale vescovo di Ceva                                  261
  Moreau si ritira verso Cuneo                                261
  Pastorale dell'arcivescovo di Torino                        262
  Il governo Piemontese si ritira a Pinerolo                  262
  Manifesto di Suwarow                                        263
  Branda-Lucioni cosa facesse                                 265
  Wukassovich giunge a Torino                                 268
  Cavaliere Derossi                                           269
  Suwarow entra in Torino                                     270
  Suoi provvedimenti                                          271
  Fame e violenze in Piemonte                                 273
  Espugnazione della cittadella                               275
  Fiorella si arrende                                         276
  Capitano Ruffini                                            277
  L'Austria avversa al re di Sardegna                         277
  Esuli Italiani in Francia                                   278
  Italiani che desiderano l'unità dell'Italia                 280
  Guerra in Grecia                                            285
  Chabot governatore delle isole Joniche                      286
  Alì pascià di Janina                                        286
  Offre di comprare Corfù                                     287
  Butintrò preso dai Turchi                                   287
  Parga presa dai medesimi                                    287
  Alì va contro Preveza                                       288
  Generale Lasalcette                                         288
  Muktar figliuolo di Alì                                     289
  Lasalcette e Hotte si arrendono                             290
  Tissot difende Preveza                                      290
  Generosità di un Prevezano, e codardia di un Francese       292
  Parole di Tissot                                            292
  Tissot fatto prigione                                       293
  Barbarie di Alì                                             294
  Caravella come straziato                                    295
  Francesi menati a Costantinopoli                            295
  Assedio di Corfù                                            296
  Ocsacow ammiraglio Russo                                    297
  Assalto di Vido                                             298
  Crudeltà dei Turchi e umanità dei Russi                     300
  Corfù sì arrende                                            301
  Sacre imposture a Corfù                                     301
  Esuli stanziati a Corfù                                     302
  Moreau richiama Macdonald da Napoli                         303
  Isola distrutta                                             306
  Sollevazione di Arezzo e Cortona                            307
  Angelo Guilichini presidente in Arezzo                      308
  Cortona si arrende ai Francesi                              309
  Inutile intimazione fatta ad Arezzo                         310
  Andrea Doria move Albiano                                   310
  Taglie imposte ai Romani                                    310
  Disposizione dei confederati                                311
  Errore di Suwarow                                           312
  Mosse di Moreau verso Genova                                312
  Mosse degli alleati                                         314
  Suwarow marcia verso Piacenza                               315
  Battaglia al Panaro                                         315
  I Tedeschi sono rotti a Modena                              317
  Forest generale ucciso                                      318
  Valore di alcuni fuorusciti Francesi                        318
  Battaglia alla Trebbia                                      321
  Macdonald è rotto                                           325
  Sua ostinazione perniciosa                                  326
  È rotto un'altra volta                                      331
  Si ritira verso Parma                                       332
  Busca, Salm e Cambray prigionieri                           332
  Macdonald si ritira verso il Genovesato                     334
  Va a Parigi, sue qualità                                    335
  Moreau batte i Tedeschi a Tortona                           336
  Moreau vittorioso si ritira indietro                        338
  Gli alleati sotto Alessandria                               340
  Gardanne comanda in Alessandria                             340
  Bellegarde comanda l'assedio                                341
  Gardanne si arrende                                         343
  Kray all'assedio di Mantova                                 344
  La Tour-Foissac si arrende                                  350
  È accusato di tradimento                                    351
  Presa di Serravalle                                         352
  Scontentamento in Francia                                   353
  Joubert e Championnet mandati in Italia                     356
  Parole di Joubert verso Moreau                              358
  Miracolo di San Guido castigato                             359
  Disposizioni di Joubert e di Suwarow                        360
  Dispareri nel campo Francese                                361
  A che si decidesse Joubert                                  365
  Dispareri tra gli alleati                                   365
  Deliberazione di Suwarow                                    366
  Battaglia di Novi                                           368
  Joubert ucciso                                              368
  Moreau prende il governo dell'esercito                      369
  Ostinazione di Suwarow                                      370
  Pensiero di Melas                                           371
  Lusignano prigione un'altra volta                           373
  Laudon fa decidere la vittoria                              373
  I Francesi si ritirano                                      374
  Kees gli mette in piena rotta                               374
  Karacsay                                                    375
  Perignon, Grouchy, Colli, Partenneaux prigioni              375
  Barbarie di Suwarow                                         375
  Perdite dei repubblicani                                    375
  Perdite degli alleati                                       376
  Conseguenza di questa battaglia                             377
  Championnet cala in Piemonte                                377
  Assedio di Tortona                                          378
  Gast la difende                                             379
  Conte Alcaini                                               379
  Gast si arrende                                             380
  Suwarow parte per la Svizzera                               381
  Korsacow                                                    382
  Errori de' capitani Francesi                                382
  Klenau infesta la riviera di Levante                        383
  Fazione di San Cyr in Piemonte                              384
  Championnet comanda tutto l'esercito d'Italia               385
  Moreau va alla guerra del Reno                              385
  Championnet è rotto dagli Austriaci a Fossano
    e a Savigliano                                            386
  Si ritira a Nizza e muore                                   391
  Assedio di Cuneo                                            391
  Principe di Lichtenstein                                    391
  Clement comanda la piazza                                   392
  Cuneo mal provvista                                         392
  Si arrende                                                  393
  L'Austria avversa al re di Piemonte                         394
  Disgrazie nella casa di Savoia                              394


FINE DELL'INDICE.




                           STORIA D'ITALIA

                          DAL 1789 AL 1814


                               SCRITTA
                           DA CARLO BOTTA

                               TOMO V



                              CAPOLAGO
                         _presso Mendrisio_
                        Tipografia Elvetica

                            MDCCCXXXIII




STORIA D'ITALIA




LIBRO DECIMOTTAVO

SOMMARIO

      Accidenti fierissimi, e pieni di sangue nel regno di Napoli.
      Estremo coraggio delle due parti. Il cardinal Ruffo si fa
      padrone di Napoli. Uccisioni crudelissime che vi seguono. I
      castelli si arrendono al cardinale, ed agli alleati con patto,
      che siano salve le vite, e le sostanze dei repubblicani.
      Nelson sopraggiunto rompe la fede; supplizj lagrimevoli: si
      ristaura in tutto il regno l'autorità regia. Lo stato Romano
      viene in potestà dei confederati, eccettuata Ancona. Singolar
      risoluzione di Lahoz, generale Italiano, e sua morte. Bella
      difesa del generale Monnier in Ancona: finalmente si arrende
      con patti onorevoli. Tutta l'Italia a divozione dei
      confederati.


L'ordine della storia mi chiama adesso a cose maggiori: molto sangue
civile versato dalle bajonette, molto dalle mannaje; Italiani straziati
da forestieri, Italiani straziati da Italiani; pensieri smisurati da
ambe le parti; la crudeltà sotto nome di giustizia, un coraggio estremo
in casi estremi; il valore contaminato dalla perfidia; Russi, Tedeschi,
Turchi, Inglesi, Napolitani, Romani, Toscani in un viluppo; aquile
bianche con un becco, aquile nere con due becchi, leopardi con le rampe,
la repubblicana donna, la Nostra Donna, la Ottomana luna, la croce dei
cristiani sulle bandiere; l'inferiore Italia tutta sdegnata, furibonda,
sconvolta, sanguinosa; discorsi civili, opere barbare, proteste
d'umanità, età da Genserico; e chi vanta i tempi moderni, non so di qual
razza sia. Ferdinando, Carolina, Acton eransi ritirati in Sicilia,
lasciando Napoli in mano dei Francesi, che badavano ai fatti loro, ed ai
Napolitani, amatori della libertà, che sognavano la repubblica. Ma non
se ne stava il governo regio senza speranza, che le sue cose avessero
presto a risorgere, perchè non ignorava la forte lega, che si era ordita
in Europa contro la Francia, e sapeva, che i dominj dei Francesi nei
paesi forestieri, massimamente in Italia, sono sempre brevi. Egli
medesimo si era congiunto per trattati d'alleanza con le potenze, che
facevano o volevano far la guerra ai Francesi. Già fin dall'anno ultimo
aveva stipulato con l'Austria, che in caso di guerra e d'invasione di
territorj, Napoli avesse ad ajutar l'imperatore con quarantamila
soldati, l'Austria Napoli con ottantamila; e se quando il re corse
contro i Francesi a Roma, l'imperatore non accorse in suo ajuto, ciò fu,
perchè, essendo il re l'aggressore, non era caso d'invasione, e perciò
non d'alleanza; nè l'Austria aveva preste le armi, come ella avrebbe
desiderato. Aveva anche il re contratto amicizia con la Gran Brettagna
per un trattato, pel quale il re Giorgio si obbligava a tenere una
grossa armata nel Mediterraneo a tutela e conservazione degli stati
Napolitani, e il re Ferdinando si dichiarava obbligato a tener aperti i
porti alle navi Inglesi, a dare all'Inghilterra tre mila marinari, ed a
congiungere con l'armata Britannica quattro navi di fila, quattro
fregate, e quattro altri legni più sottili. Poi Nelson vittorioso molto
confortava le Siciliane speranze. Medesimamente per un trattato concluso
con l'imperatore Paolo, si era la Russia obbligata a mettere sulla
campagna in ajuto del re nove battaglioni di fanti, e ducento Cosacchi,
gli uni e gli altri da aumentarsi in caso di pericolo prossimo, ed il re
si obbligava dal canto suo a sborsare a Paolo centottantamila rubli pel
viaggio, e a dare il vivere, quando fossero giunti nel regno, a quei
settentrionali soldati. Perchè poi quella repubblica Francese, che era
per se stessa una tanto strana apparenza, avesse a produrre nel mondo
accidenti ancor più strani, il re Ferdinando aveva fatto alleanza coi
Turchi, con avergli il gran Signore promesso, che manderebbe ad ogni sua
richiesta, e senza alcun suo aggravio diecimila Albanesi in suo ajuto.
Quest'erano le promesse, e le capitolazioni dell'Europa civile, e
dell'Europa barbara in favor di Ferdinando: gli scorticatori delle teste
Francesi dovevano venir ad usare l'immanità loro sotto il dolce clima
delle Napolitane contrade. A questo dava favore e facilità la conquista
di Corfù fatta dai Russi e dai Turchi, quando appunto gli ajuti loro
erano divenuti più necessarj al re Ferdinando. Era arrivato il tempo
propizio a riconquistare il regno per la ritirata di Macdonald da
Napoli. Non aveva la repubblica messo forti radici nel regno, sì pel
duro dominio dei repubblicani di Francia, sì per le astrazioni di quelli
di Napoli, e sì finalmente per gl'ingegni mobili dei Napolitani.

Sperava adunque Ferdinando negli ajuti degli alleati, e nelle
inclinazioni dei popoli. Per conservarsi la grazia dei primi aveva in
Sicilia tenuto Acton in istato, per muovere i secondi mandato Ruffo in
Calabria. Già abbiamo narrato, come il cardinale, creato l'esercito
cogli aderenti proprj, poi ingrossato coi nemici dei repubblicani, aveva
mosso a romore, e ricondotto alla obbedienza le due Calabrie quasi
tutte, la terra di Otranto, la terra di Bari, ed il contado di Molise.
Gente feroce ogni giorno a gente feroce si accostava, i più per sete di
vendetta, o per avidità di sacco, pochi per amore del nome regio. Uomini
scelerati si segnavano con la croce di Cristo, in ogni luogo invece
degli alberi della libertà, piantavano le croci, venerato e santo segno,
posto in mezzo al sangue ed alle rapine. Erano accorsi con le bande loro
al cardinale, Proni, Mammone, Sciarpa, frà Diavolo, Decesari, dei quali
io non so dir altro, se non che deploro la causa regia di avergli avuti
per difensori. Un'altra mossa popolare era sorta, che molto ajutava il
cardinale, per instigazione del vescovo di Policastro, contro il governo
repubblicano, la quale su le rive del Mediterraneo correndo, minacciava
Salerno e Napoli. Anche il conte Ruggiero di Damas correva le campagne
con uomini speditissimi, e sollevava a furore quelle popolazioni tanto
facili ad esser concitate. Il cardinale, vedutosi forte, elevava l'animo
a maggiori imprese. Perlochè, volendo torre alla capitale del regno quel
pingue granajo della Puglia, e facilitare anche in quelle spiagge gli
sbarchi dei Turchi e dei Russi, s'incamminava contro Altamura, perchè
andando all'impresa di Puglia, non voleva lasciarsi dietro quel seggio
di forti repubblicani. Fattosi sotto le mura, ed intimata la resa, gli
fu risposto audacemente da quei di dentro, che niun'altra risposta
volevano dare, se non di armi. Amavano veramente la repubblica, ed erano
uomini di gran cuore: l'arrendersi poi non sarebbe stato meno pericoloso
che il combattere, per la natura della gente sfrenata, con la quale
avevano a fare. Diede il cardinale furiosamente la batterìa, e
quantunque gli Altamurani virilmente si difendessero, aperta la breccia,
vi entrarono i cardinalizj per estrema forza, e recarono in mano loro la
terra. Qui le cose che successero, io che già tante orribili ne ho
descritto, ripugno a raccontare. Solo dirò, che se Trani ed Andria
furono sterminate dai repubblicani, con uguale immanità fu sterminata la
miseranda città di Altamura. Usossi il ferro, usossi il fuoco, e chi più
incrudeliva, era miglior tenuto, e chi mescolava gli scherni, le risa,
gli orribili oltraggi contro la pudicizia alle preghiere supplichevoli,
ed alle lamentazioni disperate dei tormentati o degli immolati, era da
quegli uomini disumanati applaudito. Queste cose si facevano in cospetto
di un cardinale di santa chiesa, o lui comandante, o lui tollerante, o
lui contrastante, degno di eterno biasimo nei due primi casi per l'atto,
degno ancora di riprensione nell'ultimo per non avere abborrito dal
continuar a reggere gente, a cui era diletto lo stuprare, il rubare, il
tormentare, l'uccidere. Da tante crudeltà volle Iddio, o piuttosto gli
uomini sfrenati che in nome suo parlavano, che fosse accompagnata la
restituzione della monarchìa e della religione in Napoli: quest'erano le
opere dell'esercito, che col nome di cristiano s'intitolava. Ad uguale
sterminio fu condotta la città di Gravina prossima ad Altamura, e posta
sulla strada per la Puglia.

Conseguita la vittoria d'Altamura, andava il cardinale a porre le sue
stanze ad Ariano nel principato ulteriore. Quivi le città principali di
Puglia, spaventate dal caso d'Altamura e di Gravina, spente le insegne
della repubblica, e seguitando scopertamente il nome del re,
concorrevano coi deputati loro a giurare obbedienza. Vennervi i delegati
di Lucera, Manfredonia, Andria, Bari, Ascoli, Venosa, Bitonto, Barletta,
Trani: tutto lo stato della repubblica rovinava, e ritornavano con
grandissimo impeto della fortuna a Ferdinando tutte le terre, e le
fortezze più principali. Solo Foggia, capitale, assai fiorente, ricca,
popolosa e piena di amatori dello stato democratico, ancora si teneva;
ma l'essere tornata tutta la provincia a divozione del re, diè facilità
ai Russi, Inglesi ed Ottomani di sbarcare, come fecero, sulle rive del
golfo di Manfredonia nel novero di circa milaquattrocento condotti dal
cavaliere Micheroux; marciarono contro Foggia, e la ridussero in poter
loro. Correva un giorno di fiera, quando vi entrarono: i popoli
spaventati al vedere quelle genti strane, che avevano nome di valorose e
di feroci, sparsero tosto le sinistre novelle pei paesi circonvicini. Il
terrore dominava, e se qualche luogo era rimasto fedele alla repubblica,
questo concorreva prestamente con gli altri all'obbedienza verso il
vincitore. Parte dei soldati forestieri si congiunsero col cardinale in
Ariano, e parte andarono a trovare sulle rive del Mediterraneo il
vescovo di Policastro, che aveva combattuto infelicemente contro i
repubblicani. Venne con questa seconda schiera Micheroux medesimo, che
valorosamente guerreggiando pel suo signore, aveva in odio la ferocia
delle turbe indisciplinate, e si sforzava, ancorchè fosse indarno, di
frenarle. I rinforzi condotti da Micheroux, rendettero superiori i regj;
anzi tanto s'avvantaggiarono, che non ostante che i repubblicani con
frequenti e forti battaglie cercassero di arrestargli, arrivarono,
conquistati i passi importanti d'Eboli e di Campistrina, sotto le mura
di Salerno, e se ne impadronirono. Già tutte le province avendo obbedito
o per amore o per forza alla fortuna del vincitore, la guerra si
avvicinava a Napoli. Il cardinale, per istringerla, era venuto,
calandosi da Ariano, a porsi a Nola, mentre Micheroux si era alloggiato
a Cardinale. Eransi anche i regj fatti padroni della Torre del Greco. Da
un'altra parte Aversa, rivoltatasi dalla repubblica, aveva chiamato il
nome del re. Questo accidente interrompeva le strade da Napoli a Capua,
in cui Macdonald partendo, aveva lasciato un presidio di duemila
soldati. La medesima ubbidienza seguitava l'Abruzzo, perchè Proni,
sollevato prima l'Abruzzo superiore, dove ad eccezione di Pescara, in
cui si era rinchiuso il conte Ettore di Ruvo, ogni cosa veniva in poter
suo, scendeva a far levare l'inferiore. Veramente tanto vi fece con la
forza e con le persuasioni, che l'autorità regia vi fu rinstaurata sino
prossimamente a Gaeta, munita di un presidio Francese. Per tale guisa
furono tagliate tutte le strade tra Napoli e Roma. In questo mentre
comparivano le navi Inglesi in cospetto, e mostrarono ai repubblicani,
che la strada del mare era loro interdetta come quella di terra, e che
nissun'altra speranza rimaneva loro, se non quella di un disperato
valore, poichè nella clemenza del vincitore non potevano in modo alcuno
fidare. Avevano innanzi agli occhi il prospetto di Procida isola, nido
allora d'immanità più orribili, che non furono infami le libidini, che
Capri posta in faccia a lei vide ai tempi antichi. Dominava in Procida
sotto l'obbedienza del conte di Turn, uno Speciale, uomo crudele, il
quale quanti repubblicani gli erano mandati prigionieri dal continente,
tanti tormentava con supplizj, ed il più sovente con la morte.
S'aggiungeva a spavento dei repubblicani, che in Napoli si era ordita
una congiura in favor del re da due fratelli Bacher, Tedeschi, che vi
avevano aperto un traffico. Scoperti da una gentildonna, amatrice dello
stato nuovo, per nome San Felice, furono carcerati. Trovaronsi in casa
loro nappe rosse, e bandiere reali. I repubblicani entrarono in gran
sospetto, perchè temevano che vi fosse maggior inclinazione, e che una
parte potente macchinasse congiure.

In estremo tanto pericoloso, in cui non si trattava più di vincere o di
perdere, ma di vivere o di morire, il governo della repubblica ed i
repubblicani facevano ora più, ora meno di quanto i tempi richiedessero.
Già aveva qualche tempo prima, come abbiamo narrato, il governo
decretato, che non solamente fossero e s'intendessero aboliti i diritti
dei feudi, ma che i baroni mostrassero a quale titolo possedessero i
boschi e le bandite, e chi non potesse mostrarne, fosse spodestato, ed i
beni si spartissero fra coloro, a danno dei quali i medesimi diritti
fossero stati usati. Toglieva il diritto di mulenda, voleva che si
vendessero i beni nazionali, rimedj insufficienti, perchè usati
all'estremo, e perchè la ragione, e nemmeno l'utile possono prevalere
contro il furore. I sospetti intanto, anche fra gli uomini della stessa
parte, come avviene nelle disgrazie, davano il tracollo allo stato già
cadente. Questi sospetti accennavano agli uomini stessi che entravano
nel governo, perchè vi erano stati chiamati dai Francesi, parendo ai più
ardenti repubblicani, che in chi era stato dipendente dai forestieri,
non si potesse aver fede sufficiente in quegli estremi della Partenopea
repubblica. Erano sorti in Napoli, come abbiam detto più sopra, parecchi
ritrovi politici, dove, secondo il solito chi manifestava opinioni più
estreme, era più applaudito, e miglior cittadino creduto. Tanto montò la
cosa, e tanta fu la potenza che questi ritrovi si arrogarono, che uno di
essi domandò al governo, che tutti coloro che erano stati nominati dai
Francesi, cessassero dal magistrato, ed in vece loro si surrogassero
buoni, leali e independenti Napolitani. Perchè poi non potesse venir
fatto inganno, misero in campo anche questa, che un magistrato di
censura si creasse, che avesse diritto e carico di scrutinare i membri
del direttorio, e quei del corpo legislativo, e chi fosse stimato
sospetto cassasse, e proponesse in luogo loro cittadini puri ed
incorrotti. Accettò il governo oggimai servo la proposta, e per essa
divenne ancor più servo. Così scioglievasi la società per la
intemperanza, già prima che si disfacesse per la forza; fu creato il
magistrato, un canonico Luparelli d'Adriano fatto suo capo. Questi
creavano, quelli cacciavano, il governo era in mano loro. Instituissi
intanto un tribunale, il cui ufficio fosse di giudicare il crimenlese, e
di cui in nominato presidente Vincenzo Lupo. Entrarono con lui i
repubblicani più vivi. Decretava il direttorio, che quando tirassero tre
volte i cannoni dei castelli, chi a guardia nazionale, od a ritrovi
politici non fosse ascritto incontanente si ritirasse alle sue case
sotto pena di morte, e sotto la medesima pena serrasse le finestre; e
chi nol facesse, e fosse trovato per Napoli dopo i tre tiri, quando non
s'appartenesse a guardia nazionale, od a ritrovi politici, fosse
disarmato, arrestato, ed incontanente, come nemico della patria,
ammazzato. Ai tiri medesimi le guardie nazionali, o chi fosse addetto ai
ritrovi, tostamente accorresse al quartier generale: i quinqueviri, i
legislatori, i ministri andassero ai seggi loro, e chi nol facesse,
fosse ammazzato. Queste cose si facevano con terrore infinito della
città. Ma i repubblicani più vivi, e quelli che avevano in odio ed in
sospetto ogni freno ed ogni governo, viemaggiormente si infierivano. Si
era formato con consentimento del governo, nella casa dell'accademia dei
nobili, un ritrovo, in cui convenivano repubblicani più moderati per
discorrere fra di loro intorno alla salute della patria, e propria. Il
loro fine principale, vedendo il precipizio delle cose, era di
accordarsi, acciocchè nell'ultimo caso trovassero modo di salvar se, e
quelli che sentivano con loro. I capi di quest'adunanza erano uomini
assennati, e le loro intenzioni volte al bene. Ma vennero a congiungersi
con loro, ed essi il consentirono per quell'intento di salvare quanti
repubblicani potessero, gli altri ritrovi sparsi per la città, e
composti di patriotti più ardenti e più immoderati. Ne nacque, che
costoro acquistarono il predominio, e spinsero l'adunanza della casa dei
nobili ad eccessi condannabili.

Sul bel principio mandarono dicendo al corpo legislativo, che Pignatelli
di Monteleone, e Bruno di Foggia, entrambi di esso corpo, erano
aristocrati, perchè avevano reso partito contro la legge dei feudi;
perciò volevano, che, chiesta licenza, se n'andassero, e non guardassero
indietro; quando no, gli avrebbero ammazzati. Deputati a portar
quest'insolente imbasciata furono Luigi Serio, e Gaetano Rossi. Gli
accompagnavano cinquecento arrabbiati con le coltella in mano,
intuonando che venivano per ammazzar Pignatelli e Bruno, se colle buone
non se n'andassero. Fuvvi dentro un gran contrasto, perchè chi voleva
cedere, chi resistere, nè potendo accordarsi se ne volevano riparar alle
case. Ma gli uomini con le coltella intimavano loro, badassero a far
l'ufficio. Poi non contenti al Pignatelli e al Bruno, rintuonarono, che
il Doria ministro di marina, come vile per avere domandato i passaporti,
avesse congedo ancor esso; quando no, l'ammazzerebbero. Non vi era luogo
ad elezione: e però i tre accusati presero congedo da loro medesimi.
Altri magistrati accusavano, e quanti ne accusavano, tanti erano
esclusi, l'adunanza dell'accademia dei nobili dominava: regnava
un'orribile anarchìa. Poi per far vedere, che se atterrivano gli altri,
non avevano paura essi, immaginarono un registro, dove tutti, come
membri dell'adunanza, avessero a scrivere i nomi loro. Scrissergli in
effetto. I più savi consentirono, perchè avendo i nomi di tutti,
speravano di potergli avvertire, quando fosse venuta la necessità del
doversi salvare, per non cadere nelle mani dei regj. Questo registro
divenne poscia, quando i regj si fecero padroni di Napoli, un libro di
morte, perchè, trovato, furono giudicati senza remissione tutti coloro,
che l'avevano segnato coi loro nomi.

In questo mentre niuna cosa lasciavano intentata per infiammare il
popolo. Tutti che portavano il nome di Ferdinando, si sbattezzavano con
dire, che non volevano avere in se cosa, che gli assomigliasse ad un
tiranno. Cassio, Bruto, Timoleone, Armodio, Catone, ed altri simili nomi
andavano per le bocche di tutti. Chi invocava Masaniello, chi il gigante
di palazzo: il Sebeto negl'innumerevoli versi parlava, e prediceva gran
destino alla Partenopea repubblica. Le tragedie di Alfieri, e le più
forti, si recitavano in presenza di un concorso infinito di uditori, e
tratto tratto ecco alzarsi un predicatore: quest'era spesso una persona
civile, e spesso ancora un idiota, o un prete, o un frate, o un laico.
Badate, diceva costui, rivoltandosegli in un momento tutte le genti
intente ad udirlo, badate, diceva, o cittadini, che questo caso è caso
nostro, o fosse di Bruto, o fosse di Virginia, o fosse di Timoleone.
Tutti applaudivano; poi si continuava a recitar la tragedia. Ed ecco un
altro predicatore sorgere, e dire, che bisognava ammazzar tutti i
tiranni: le Napolitane grida andavano al cielo: così tra il predicare e
il recitare si arrivava allo spegnere dei lumi. Fuori poi i discorsi
erano ancor più strani, che nel teatro: le novelle che si spargevano,
sentivano anch'esse dello stravagante. Gli accidenti favorevoli si
esageravano, gli avversi si tacevano; la repubblica era giunta al suo
fine, e molti predicavano, ed alcuni credevano, che fosse per essere
eterna. Eleonora Fonseca scriveva un monitore, giornale, in cui
pubblicava continuamente vittorie di repubblicani, sconfitte di regj,
arrivi di flotte soccorritrici di Francia. In piazza di mercato una
società, che filantropica si chiamava, aveva a cielo aperto rizzato una
scuola per ammaestrar lazzaroni, e per far loro capire, che dolce e
bella cosa fosse la repubblica. Per riuscir meglio nell'intento, si
mettevano alla medesima condizione con loro, ed ora questa, ed ora a
quella taverna andando, se ne stavano con quegl'incolti plebei a piè
pari mangiando e bevendo. Usavano i filantropi anche la religione,
predicando continuamente, che il vescovo d'Imola Chiaramonti aveva con
solenne lettera pastorale inculcato, che le massime democratiche erano
massime del Vangelo, e che per esser buoni democrati bastava esser buoni
cristiani. Per questo avevano fatto opera, che un Michelagnolo Ciccone,
frate, trasportasse il Vangelo in volgar Napolitano, e le massime
democratiche principalmente inculcasse. Esortaronsi i parochi ed i preti
a raccomandare queste massime dai pulpiti, e il fecero. Un Benoni, frate
francescano, uomo nè senza dottrina nè senza eloquenza, in mezzo alla
piazza reale, ed a piè dell'albero della libertà, con un crocifisso in
mano predicava ogni giorno, facendo continue e vivissime invettive
contro il re, contro la famiglia reale, contro la monarchìa. Chiamava
ne' suoi discorsi Gesù Cristo, e i Santi; affermava con parole
efficacissime che tutti furono democrati, che sempre avevano predicato
l'uguaglianza e la fratellevole carità: che sull'uguaglianza e sulla
carità fraterna erano fondati tutti gli ordini monastici, massimamente
quello del serafico padre san Francesco: e quivi infiammandosi dava col
crocifisso la benedizione ai popoli. L'arcivescovo di Napoli ordinava
preci per la repubblica; decretava, che nissuno, che avesse macchinato
la rovina dello stato repubblicano, potesse ottener l'assoluzione, se
non in articolo di morte; chiamava nelle sue pastorali Ruffo scellerato,
impostore, nemico di Dio e degli uomini.

In mezzo a tutto questo, essendo giunto il tempo solito del mese di
maggio, si fece con molta pompa la processione del Santo. I democrati
mandarono dicendo ai custodi, pregassero molto bene, perchè san Gennaro
facesse il miracolo, ed essi molto bene pregarono, ed il sangue in men
che non fa due minuti, si squagliò: gridarono i lazzaroni, san Gennaro
esser fatto democratico.

Ma i rimedi finora raccontati riuscivano insufficienti senza le buone
armi. In questo i repubblicani avevano molta fede in Mantoné, ministro
della guerra, uomo di animo fortissimo, repubblicano gagliardo, e che
appunto pel suo coraggio smisurato errò; egli era per mandato del
governo ordinator supremo di quanto s'appartenesse all'armi, ed alla
difesa della repubblica. Chiamò a se gli ufficiali e soldati, che erano
stati ai servigi del re, offerendo loro vitto e soldo, finchè fossero
descritti in corpi regolari. Ma non potendo l'erario bastare a tanto
dispendio, oltre le tasse, che per quanto si poteva senza mal umore dei
popoli si riscuotevano, poneva mano a rimedi straordinarj. A persuasione
di lui, e per ordine del governo s'invitarono gli amatori dello stato
nuovo ad offerir doni in oro, od argento coniato o vergato, in
sovvenimento della repubblica: fecersi capi di quest'impresa due
gentildonne molto ragguardevoli, tanto per la virtù dell'animo, quanto
per le forme del corpo; andavano per le case, raccomandavano la
repubblica. Di queste pietose donne non tace il nome la storia; furono
le duchesse di Cassano, e di Popoli. Raccolsero tanto denaro, che bastò
per ordinar tre legioni di veterani; si aggiunsero per maggior sicurezza
alcuni nuovi soldati fra coloro, che amavano la repubblica. Dieronsi la
prima a reggersi a Schipani, la seconda ad Ettore di Ruvo, la terza ad
un Belpuzzi, che aveva veduto le guerre di Buonaparte. Marciavano
Schipani contro Sciarpa, Ettore contro Proni, Belpuzzi contro Ruffo. Per
sicurezza poi di Napoli, Mantoné ordinava meglio la guardia urbana, e
tentava di accalorarla in favore della repubblica. Le diede armi e
bandiere con pompa solenne, e per generale primo Bassetta, per secondo
Gennaro Serra, per terzo Francesco Grimaldi e Antonio Pineda, uomini
valorosi, e nei quali con tutto l'animo confidava. Per avvezzarla agli
usi di guerra, la faceva armeggiare ogni giorno. Commetteva alla fede
del generale Federici la custodia di Napoli, a Massa Castelnuovo, al
principe di Santa Severina castel dell'Uovo. Buoni ordinamenti erano
questi, ma la guerra più forte di loro; nè Mantoné o che non sel
credesse egli pel gran coraggio che aveva, o che s'infingesse per non
ispaventare, non aveva fatto provvedimenti più gagliardi. E siccome era
sempre riuscito vincitore contro i regj, che si erano mossi contro la
repubblica prima che il cardinale si muovesse, aveva questo moto il
cardinale in piccolo concetto, e non pensava, che fosse per avere un
fine diverso da quello, che i primi avevano avuto. Per la qual cosa si
persuadeva, che le legioni create fossero bastanti a frenare i regj
nelle provincie, e ritornarle sotto l'obbedienza del governo popolare.
Ma ebbe la guerra assai diverso successo; perchè Belpuzzi, conoscendo la
impossibilità di far fronte ai regj, che d'ogn'intorno uscendo dai
boschi, e calando dalle montagne, l'infestavano, abbandonata l'impresa,
se n'era ritornato a Napoli. Ferocemente aveva combattuto negli Abruzzi
Ettore di Ruvo, ma assalito ed attorniato da un numero di nemici molto
superiore, fu costretto a cercar ricovero contro il furore dei sollevati
dentro le mura di Pescara. Schipani rotto da Sciarpa, per ultimo rifugio
si era ritirato a Napoli. Così Ruffo vincitore in ogni parte, inondando
con le sue genti tutto il paese all'intorno, si era avvicinato alla
capitale. Vide allora Mantoné, che i moti del cardinale erano per
risolversi non in romori, ma in effetti, che la fortuna minacciava, e
che i rimedi ordinari più non bastavano. Preparavasi ad uscir egli
stesso contro il nemico con sei mila soldati; creò primieramente per
custodia di Napoli una legione di fuorusciti Calabresi, i quali, perchè
parteggiavano per la repubblica, cacciati a furia dalle case loro per le
armi di Ruffo, si erano riparati nella capitale, uomini fieri,
bellicosi, arrabbiati per le ingiurie recenti. I loro compatriotti, che
militavano col cardinale, si mostravano disposti a far cose enormi pel
re, ma essi erano risoluti a farne per la repubblica delle ugualmente
enormi. Erano nel novero di due mila: e perchè ognuno fosse chiaro di
quanto valevano, e di quanto si proponevano, pubblicarono, fra le altre,
queste parole: «Noi vogliamo sangue; noi cerchiam morte; darla, o
riceverla è per noi tuttuno: solo vogliamo, che la patria sia libera, e
noi vendicati». Rispondeva loro Mantoné: «Compiacersi nel vedere quei
moti generosi degli animi loro, nè poter perire la repubblica, che eroi,
come eglino, aveva per difensori».

Erano preti, laici, nobili, plebei, poveri per fortuna, poveri per
esiglio; nè volevano dare od avere perdono. Mantoné diè loro in guardia
il quartiere di Castel nuovo. Poi detto al principe di Roccaromana, che
si dimostrava molto dedito al nuovo governo, creasse un reggimento di
cavalli nei contorni di Napoli, egli il faceva.

Partiva Mantoné da Napoli, non senza esimio apparato per impressionar
quel popolo, di cui l'immaginare è tanto forte. Era la contrada di
Toledo, per dove le partenti truppe passavano, tutta parata in addobbo:
la guardia nazionale a piedi schieratasi in fila, quella a cavallo sulla
piazza, i regolari rimpetto a Castel nuovo. Seguitavano i prigionieri
fatti nella conquista di Castellamare, che preso ai tempi precedenti per
una fazione improvvisa dai regj, e dagl'Inglesi, era stato con mirabile
prontezza ripreso da Macdonald. Si vedevano le insegne polverose e
lacere dagli stromenti di guerra, che ai dì più felici per loro avevano
i cattivi portate: suonavano a festa le trombe, suonavano i tamburi. I
prigioni con le mani legate al dorso, aspettavano pallidi e tremanti la
morte. Le bandiere si gettavano a piè dell'albero della libertà: i
prigioni condotti a quel tronco, si apprestavano all'ultimo momento; la
lugubre scena muoveva i cuori a compassione; aspettavasi ognuno vedere
balzar a terra le teste tronche, quand'ecco un gridarsi grazia da ogni
lato: soldati e cittadini ugualmente nel pietoso grido si accendevano.
Gli scampati da morte certa, a vita certa risorti, ringraziavano con
atti di gratitudine le accolte turbe, baciando l'albero, e _viva la
libertà_ gridando. Incontanente da compassionevoli e pie donne fu fatta
questua, acciocchè coloro, cui la benignità dei repubblicani aveva
salvato, potessero ritornare, come loro fosse a grado, alle patrie loro.
L'atto umano pareva promettere dolce destino alla repubblica, perchè la
pietà abbellisce i pensieri dell'uomo, e dà speranza, perchè sa di
meritar premio. Restava, che, com'era il disegno, si ardessero le
insegne regie, ma i democrati impazienti le laceravano a gara, e diedero
i pezzi in mano a ciascun soldato: i soldati gli appendevano alle punte
delle bajonette, gridando tutto all'intorno in quel mentre infinite
voci, _muojano i tiranni_, _viva la repubblica_!

Mantoné, condotte le repubblicane squadre alla campagna, sbaragliava e
fugava facilmente i corridori dell'esercito regio; ma quando più oltre
si fu spinto, si accorse, che per lui, nè pe' suoi altro scampo non
restava, se non quello di tornarsene prestamente là, dond'era venuto. Il
suo ritorno in Napoli costernava le genti: per ultima speranza
aspettavano quello che fosse per partorire il valore di Schipani; ma
ebbero tosto le novelle, ch'egli, che per aver udito la ritirata di
Mantoné, si era condotto alla torre dell'Annunziata, combattuto quivi
aspramente dai Russi, dai regj, e da una parte de' suoi soldati medesimi
mutatisi a favore del re, era stato preso, dopo di aver veduto lo
sterminio quasi intiero de' suoi compagni. Sentissi a questo momento
ancora, che Roccaromana aveva bene levato ed ordinato, siccome dal
ministro ne aveva avuto il carico, il reggimento di cavalli, ma che
invece di farlo correre in ajuto dei repubblicani, l'aveva condotto al
cardinale, dal quale aveva avuto le grate accoglienze. Il precipizio era
evidente: tolta tutta la campagna, ed insultando già da ogni parte le
genti del cardinale vincitore, tutta la difesa della repubblica, e di
tanti uomini che avevano seguitato la sua fortuna, era ridotta nella
sola città di Napoli, non sicura, nè per concordia di cittadini, nè per
nervo di soldati. Non si trattava più di vincere, ma solo di conseguir
patti, onde, sfuggita la morte, si acquistasse facoltà di andar esulando
per terre inconsuete e lontane. Decretava il direttorio, essere la
patria in pericolo. Ritiravasi col corpo legislativo ai castelli Nuovo,
e dell'Uovo: quel di Sant'Elmo più forte, e che dominava Napoli, era in
mano del presidio Francese lasciatovi da Macdonald: un terrore senza
pari occupava le menti. La legione Calabra sola non si spaventava,
perchè dal vivere al morire, purchè si vendicasse, non faceva
differenza. Parte stanziava in Napoli, parte presidiava il castello di
Viviena, per cui Ruffo doveva passare per venir a dar l'assalto alla
città dal lato del ponte della Maddalena. Si risolvevano i repubblicani
a morire da uomini forti: Spartani volevano essere, e Spartani furono:
ma gli Spartani avevano uno stato ed una patria, essi non avevano più nè
l'una ne l'altra. Perciò perirono senza frutto, in ciò molto più da
ammirarsi, che gli Spartani non furono, perchè erano sicuri, che
quell'invitta virtù non solamente non sarebbe proseguita con laude nel
paese loro, ma ancora vi avrebbe incontrato il biasimo. Udissi tutt'ad
un tratto nella spaventata Napoli un romore, come di tuono; tremò la
terra; pure il Vesuvio non buttava: veniva dal forte di Viviena. Lo
aveva il cardinale con tutte le sue forze assaltato: vi si difenderono i
Calabresi, non come uomini, ma come lioni. Pure i regj, combattendolo da
tutte parti con le artiglierìe, l'avevano smantellato, e non una, ma più
brecce, e piuttosto una ruina di tutte le mura apriva l'adito ai
vincitori. Entraronvi a forza ed a furia: gente disperata ammazzava
gente disperata, nè solo i vinti perivano. Nissuno s'arrendè, tutti
furono morti: date, a chi gli uccideva, innumerevoli morti. Restavano
una mano di pochi: la rabbia gli trasportava; feriti ferivano,
minacciati ferivano, ammoniti dello arrendersi ferivano. Pure l'estrema
ora giungeva. Anteponendo la morte di soldato alla morte di reo, nè
sofferendo loro l'animo di venir in forza di coloro, che con tanta
rabbia abborrivano, un Antonio Toscano, che gli comandava, e che già
stava con mal di morte per le ferite e pel sangue sparso, strascinossi a
stento, e carpone al magazzino delle polveri, e con uno stoppaccio
acceso postovi fuoco, mandò vincitori, vinti, e rovinate mura all'aria:
atto veramente mirabile, e degno d'eterna memoria nei secoli. Tutti
perirono; questa fu la cagione del tuono, e dello spavento di Napoli.
Ruffo, espeditosi dall'intoppo del forte, passava, e si accingeva a dar
l'assalto alla capitale da tre bande, al ponte della Maddalena, al canto
di Forìa, ed a Capodimonte; ma il principale sforzo era alla Maddalena.
I repubblicani carcerarono come ostaggi alcuni sospetti, e condussero in
castel Nuovo, ed in Castel dell'Uovo un fratello del cardinale, ed i
parenti degli ufficiali dell'esercito regio. Passarono per le armi i
fratelli Bacher con quattro lazzaroni mescolati in congiure. Poi partiti
in tre schiere se ne givano contro Ruffo. Writz gli conduceva alla
Maddalena, Bassetta a Forìa, Serra a Capodimonte. Caracciolo con le navi
sottili accostatosi al lido, batteva di fianco le genti del re.
Animavansi con vicendevoli conforti l'un l'altro: quella essere l'ultima
fatica loro, o morte, o vittoria; dover lasciare un testimonio al mondo
di quanto possa la virtù, che vuole la libertà; vita di servi non esser
vita; non esser morte lo scampare dalla servitù; e se dai fati contrarj
era fisso, che l'opera loro non potesse più giovare alla libertà ed alla
patria, gioverebbe almeno la memoria. Con queste voci diedero dentro ai
regj: sorse una furiosissima zuffa alla Maddalena: repubblicani e regj
eleggevano piuttosto il morire, che il cedere. Dalla parte dei primi
Luigi Serio, vecchio di sessant'anni, combattendo nella prima fronte con
un suo nipote, e con una gioventù indomita, che animava con l'esempio e
coi conforti, fu morto, e con lui il nipote ed i giovani. Writz,
Svizzero, valorosamente travagliandosi con tutte le sue forze in pro
dell'adottiva patria, ora qual generale comandando, ed ora qual soldato
combattendo, faceva dubbia la vittoria. Finalmente ferito di piaga
mortale, e portato in castel Nuovo, quivi mandava fuori l'ultimo
spirito.

I repubblicani, massimamente quei Calabresi inferociti, non punto
sbigottitisi alla morte del loro prode e fedele capitano, continuavano a
menar le mani, ed a tener lontani dalle dilette mura le genti regie. Dal
canto loro Bassetta e Serra ottimamente facevano il debito loro. Non
inclinava ancora la sorte da alcun lato, perchè prevalevano i
repubblicani di rabbia, ed avevano il vantaggio del luogo: i regj
sopravanzavano di numero, e di truppe regolari. Mentre così stava dubbia
la lance, ecco sorgere grida di _viva il re_ alle spalle dei democrati.
Erano una moltitudine di lazzaroni, che stimolati dai partigiani del
governo regio, si levarono a romore. Rivoltaronsi addosso a loro i
repubblicani, e gli ammazzarono tutti. Ma Ruffo, usando l'occasione che
gli si era aperta, perchè i nemici assaliti alle terga avevano rimesso
dalle difese, entrava per viva forza, ed inondava la città, solo a lui
contrastando quei Calabresi indomabili. Quivi il raccontare le cose che
seguirono, parrà certamente impossibile, se si farà a considerare quella
rabbia immensa, le ingiurie fatte, il sangue sparso, il sangue caldo, la
natura estrema di quei popoli, l'immanità della più parte dei
combattenti, da nissuna civiltà temperata. Primieramente, il castello
del Carmine, che domandava i patti, fu preso per assalto, e tutto il
presidio senza pietà passato a fil di spada. Carnificina più grande e
più orribile si faceva per le contrade. Vi si uccidevano gli uomini a
caccia per diletto, come se fossero stati fiere; nè età, nè sesso, nè
condizione, nè grado si risparmiavano. Uccidevansi i repubblicani per
odio pubblico, i non repubblicani per odio privato; nè quei carnefici si
contentavano di uccidere, che ancora volevano tormentare. Varj erano i
generi delle morti: il ricco ammazzato sugli atrj de' suoi palazzi, il
povero sulle scalee, e sulle porte delle chiese: chi era lacerato,
vivente ancora, a brani a brani, chi strangolato, chi arso. Ardevano qua
e là orribili roghi, e gli uomini gettati a furia dentro, vi si
abbruciavano. Godevano i barbari, a guisa di veri cannibali, e facevano
le loro tresche, le loro grida, le loro danze festevoli intorno. Un
prete venuto con Ruffo, si vantava di aver mangiato carni di
repubblicani abbrustolite. Si spargeva voce ad arte da coloro che si
dilettavano degli oltraggi e del sangue, che i repubblicani avevano sui
corpi loro stampata l'immagine della libertà. Per questo, prima di
uccidergli, i meno impetuosi all'ammazzare, gli spogliavano, e così
spogliati in mezzo agl'improperj ed alle battiture gli conducevano per
la città. Donne virtuose e pudiche, e pel grado loro ragguardevolissime,
furono barbaramente e fra gli scherni di una ignobil plebe condotte a
questo supplizio, in cui il manco era il dolore del corpo. Vedeva Ruffo
queste cose, e non volle o non potè frenarle. Cercavano e chi era reo, e
chi era innocente di repubblica, scampo a furore tanto barbaro. Chi
fuggiva in abito di donna, e questo ancora nol salvava; chi fuggiva
sotto cenci da lazzarone, e non si salvava. Ma quelli, a cui la fortuna
aveva aperto uno scampo per le contrade, gliel toglieva per le case;
conciossiachè i padroni ne gli cacciavano, sapendo, che se gli
ricettassero, le case loro sarebbero saccheggiate ed incese, ed essi
uccisi. Vidersi fratelli chiuder le porte ai fratelli, spose a sposi,
padri a figliuoli. Fuvvi un padre, il quale per dimostrare il suo amore
pel re, scoperse, e diè in mano il proprio figliuolo alla furibonda
plebe, comperando in tal modo la salute propria col sangue della sua
creatura. Risospinti dalle case i miseri perseguitati si nascondevano
nelle fogne, donde di notte tempo e di soppiatto uscivano, cacciati
dalla fame e dalla puzza. Se ne accorsero i lazzaroni; si mettevano in
agguato alle bocche, come se aspettassero fiere al varco, e quanti
uscivano, tanti ammazzavano. Felice chi moriva senza tormenti. Come se
la ferocia di quella plebe senza freno avesse bisogno di maggiore
stimolo, le si fe' credere, che i repubblicani avessero risoluto
d'impiccare, se avessero potuto, la sera del giorno precedente tutti i
lazzaroni. Fu olio a fiamma. Cercarono diligentemente in tutte le case;
e sfortunata quella, in cui fosse rinvenuta o corda, o spago, o simili:
dicevano, essere i capestri apprestati; onde senz'altro dire
tormentavano, saccheggiavano, uccidevano. Un Cristoforo macellaro, che
per uso del suo mestiere aveva corde in casa, fu straziato con orribili
tormenti, poi la sua testa tronca portata a dileggio di popolo sopra la
punta di una bajonetta per la città: l'avevano cinta tutta di corde, e
gridavano, esser miracolo di sant'Antonio (correva appunto la festa di
questo santo) perchè si era dato voce, che il santo fosse stato quello,
che avesse rivelato a scampo dei lazzaroni il tradimento dei capestri.
Dichiararono sant'Antonio protettore di Napoli, e degradarono san
Gennaro come giacobino, e protettor di giacobini. Pensi il lettore quale
immagine di città fosse quella, in cui una plebe barbara correva per le
contrade e per le case, mescolando gli scherni alle crudeltà, ed in cui
si ardevano uomini vivi, e le carni loro si mangiavano. Qualche
consolazione arreca all'animo sconfortato dal vedermi un volto simile a
quello di queste fiere, il pensare che atti generosi sorsero in mezzo a
tale desolazione; perchè non mancarono padroni di casa che a pericolo
degli averi e delle persone loro scamparono da morte le vittime
destinate. Durò lo stato orribile due giorni. Infine si risolvè il
cardinale, o perchè la umanità finalmente il movesse, o perchè volesse
attendere all'assedio del castelli, fazione impossibile a tentarsi in
tanto scompiglio, a frenare il furore dei suoi; Napoli atterrita per le
morti, diventò lagrimosa pei morti.

Restavano ad espugnarsi i castelli, a questa espugnazione applicò
l'animo il cardinale, piantò una batterìa nella contrada di Toledo per
battere i repubblicani, che avevano un alloggiamento a San Ferdinando,
una all'Immacolata per battere castel Nuovo, ed una terza alla punta di
Posilippo per battere quel dell'Uovo, che sebbene sia poco altro che una
vecchia casa a guisa di fortezza, è di gran momento pel suo sito;
perciocchè chi ne è padrone può battere con vantaggio, ed impadronirsi
di castel Nuovo. Veduto il pericolo, i repubblicani che erano dentro a
castel dell'Uovo si accordavano con quelli di castel Nuovo, e di
Sant'Elmo per fare tutti uniti una fazione notturna contro la batterìa
di Posilippo. Accozzavansi le due colonne uscite da castel Nuovo e da
castel dell'Uovo, ma quando giunsero alla strada che salendo mette a
Sant'Elmo, scambiarono in mezzo all'oscurità della notte per nemici
quella dei loro compagni, che scendeva della fortezza. Si diè mano da
ambe le parti al trarre, furonvi parecchi morti di qualità dalle due
bande: ciò fu cagione di molto spavento. Finalmente riconosciutisi gli
amici con gli amici, e riunitisi, e ripreso animo, se ne andarono con
incredibile audacia alla fazione. Tanto fu l'ardire e la prestezza loro,
che uccise le guardie, e sopraggiungendo improvvisi alla batterìa, la
presero, arsero i carretti, chiodarono i cannoni, e tornarono sani e
salvi ad incastellarsi. Le truppe di Ruffo sorprese, e spaventate a sì
inopinato accidente, si davano alla fuga; già il cardinale aveva messo
all'ordine i carri, e la sua carrozza stessa per andarsene. Ma accortosi
della pochezza del nemico, e che i repubblicani già si erano riparati ai
castelli, se ne rimase, continuando nell'opera dell'espugnazione. Dalla
parte loro i repubblicani conobbero, che stante il numero soprabbondante
dei nemici che gli combattevano, e le popolazioni contrarie, niuna
speranza rimaneva loro della vittoria. Perciò consultarono fra di loro,
se dovessero tentar la fuga con aprirsi con le armi in mano il varco fra
i nemici. Un Renzi, vecchio ufficiale di molto valore, e il principe de
Gennaro altro ufficiale di gran cuore, che s'apparteneva ancor esso alla
truppa assoldata, opinava pel tentativo. Una contraria sentenza
manifestarono altri, o meno confidenti nella impresa loro, o più nella
clemenza del vincitore. Con questi assentiva massimamente Ignazio Ciaja,
che solito ad abbellire colla innocente e placida fantasia tutte le
umane cose, abbelliva ancora quell'estrema sventura. A costoro non
sofferiva l'animo il lasciar fra le mani di un nemico crudele i vecchi,
le donne, ed i fanciulli, che avevano in sì lagrimevol caso seguitato la
fortuna loro. Prevalse la opinione di questi ultimi, nè si fece più
motivo alcuno per iscampare: solo attesero, il meglio che poterono, alla
difesa dei castelli, ed a star pazienti ad aspettare che cosa portassero
i fati a salute od a rovina loro.

La fazione della punta di Posilippo, la ferocia dei repubblicani
Calabresi, l'atto disperato del comandante di Viviena, ed il coraggio
smisurato dimostrato in tutti i fatti dei democrati avevano dato molto a
pensare a Ruffo: si era persuaso, che senza molto sangue, e forse senza
lo sterminio di tutta la città non avrebbe potuto riuscir a fine della
sua impresa. Il castel Sant'Elmo avrebbe potuto, dominando Napoli,
ruinarlo da capo in fondo. Questo castello era per verità in mano dei
Francesi, e particolarmente del comandante Mejean, col quale il
cardinale aveva avuto qualche pratica, e sopra cui se ne viveva con
molta sicurtà. Ma vi erano anche non pochi Napolitani, amatori della
repubblica, i quali, uomini disperati essendo, ed in caso disperato
ritrovandosi, potevano facilmente fare qualche risoluzione molto
pregiudiziale a Mejean medesimo, ed alla città. Oltre a ciò avevano i
repubblicani in mano loro nei castelli i prossimi congiunti del
cardinale, nè poteva restar dubbio, stante la rabbia loro, e le mortali
ingiurie corse fra le due parti, che nell'ultimo furore non
gl'immolassero, ove l'estremo dei tempi fosse arrivato. Finalmente
consideravano gli alleati, massimamente gl'Inglesi, che cooperavano alla
conquista di Napoli col cardinale, che si erano ricevute novelle
dell'essere uscita al mare la flotta di Brest, e comparsa allo stretto
di Gibilterra, donde le era facile navigare nelle acque di Napoli, e
condurre a mal partito le navi Inglesi, che stanziavano all'isola di
Procida, e nel mare vicino. Considerate, e maturamente ponderate tutte
queste cose, stimando, che non si convenisse mettere i repubblicani
nell'ultima disperazione, si deliberarono gli alleati ad offerir loro
patti, perchè i castelli e la città si conservassero salvi, e fosse
rimosso il pericolo, che sovrastava al navilio d'Inghilterra. Il
cardinale per mezzo del comandante di Sant'Elmo mandò dicendo ai
repubblicani, che se volessero patteggiare, vi si sarebbe volentieri
risoluto. Rappresentò loro Mejean quello, che era vero, cioè che oramai
ogni difesa era inutile, e che migliore e più savio partito era il
serbar la vita a tempi migliori per la repubblica, che il perire senza
frutto per lei: accettassero i patti, esortava, che loro si venivano
offerendo. I repubblicani, consultato fra di loro, inclinarono l'animo
al partito più ragionevole, e risolvendosi al trattare, proposero in un
modello scritto le condizioni per mezzo delle quali promettevano di
lasciare castel Nuovo, e castel dell'Uovo, non potendo stipulare per
Sant'Elmo, come in potestà di Francia. Parvero sulle prime al cardinale
le condizioni superbe, penava al ratificarle. Infine strignendo il
tempo, temendo vieppiù della vita de' suoi congiunti, e moltiplicando
gli avvisi dello avvicinarsi della flotta Francese, con pari
consentimento degli alleati si risolvette ad accettarle. Furono
quest'esse: fossero Castelnuovo, e castel dell'Uovo dati in potere dei
comandanti del re delle due Sicilie, e dei suoi alleati il re
d'Inghilterra, l'imperatore di tutte le Russie, e la Porta Ottomana, e
così parimente ad essi fossero consegnate le munizioni da guerra e da
bocca con le artiglierìe, ed altri arnesi, che si trovassero nei forti;
uscisse il presidio onorevolmente a modo di guerra; le persone e le
proprietà, sì mobili che stabili, di ognuno che si appartenesse ai due
presidj, si serbassero salve ed inviolate; potessero le persone medesime
ad elezione loro imbarcarsi sopra bastimenti di tregua, che loro
sarebbero forniti, per essere trasportate a Tolone, o potessero ancora
rimanersi in Napoli, dove nè esse nè le famiglie loro potessero a modo
niuno essere molestate; le medesime condizioni fossero, e s'intendessero
concedute a tutti coloro fra i repubblicani che nelle battaglie
succedute fra loro, e le truppe del re, o de' suoi alleati fossero stati
fatti prigionieri; l'arcivescovo di Salerno, i cavalieri Micheroux e
Dillon, ed il vescovo d'Avellino ditenuti nei castelli, si consegnassero
al comandante di Sant'Elmo, e vi restassero come ostaggi, insino a tanto
che si avessero le novelle certe dell'essere i repubblicani arrivati a
Tolone; tutti gli altri ostaggi o prigioni per ragion di stato, si
rimettessero in libertà, tosto che la capitolazione fosse sottoscritta;
non isgombrassero i repubblicani dai castelli, se non quando ogni cosa
fosse presta all'imbarcargli. Fu la capitolazione approvata, e
sottoscritta dal cardinal Ruffo in qualità di vicario generale del
regno, da un Kerandy per l'imperatore di tutte le Russie, da un Bonieu
per la Porta Ottomana, e da un Foote pel re d'Inghilterra. Non s'indugiò
a dar mano all'esecuzione dei patti. Da una parte gli ostaggi nominati
dai repubblicani si condussero in Sant'Elmo, dall'altra entrarono i regj
nei due castelli. Il cardinale, a nome del re, e come vicario generale
del regno di qua dal Faro, pubblicò per tutto il reame un editto, per
cui perdonava ogni colpa e pena ai repubblicani, promettendo piena ed
intiera salute a tutti coloro che restassero, e facoltà d'imbarcarsi per
Marsiglia a tutti quelli che amassero meglio, lasciando la patria,
andarsi a vivere in lontane e forestiere contrade. Mandava espressamente
il trattato a Pescara, in cui tuttavia si teneva Ettore di Ruvo,
affinchè cedesse la piazza a Proni, e se ne venisse con tutti i suoi a
Napoli, scortato per sua sicurezza dai regj.

I repubblicani intanto s'imbarcavano. Due navi portatrici di quei di
Castellamare, avendo avuto facoltà di uscire, già erano arrivate a
salvamento nel porto di Marsiglia. Le altre aspettavano la facoltà
medesima, e i venti prosperi. In questo punto ecco arrivare Nelson:
aveva egli udito, essere la flotta Francese ricoverata ne' suoi porti;
trovandosi per questo esente da timore, passato prima per Palermo, e
levatone il re, il ministro Acton, Hamilton, ambasciadore d'Inghilterra,
ed Emma Liona, sua donna, dico sua per non dire non sua, aveva voltato
le vele verso i lidi d'Italia. Non così tosto dalla sanguinosa Napoli si
scoprivano le navi d'Inghilterra, che il cardinale mandava a Nelson
deputati, per informarlo delle cose fatte, e dei patti stipulati.
Rispose l'ammiraglio, non doversi il trattato concluso coi ribelli
mandare ad esecuzione, se prima il re non l'avesse appruovato; risposta
veramente incomportabile. Certamente i repubblicani erano rei d'atroci
ingiurie verso il re, ma pure avevano pattuito con coloro, che il re
medesimo e l'Europa quasi tutta avevano mandato con facoltà di pattuire.
Certo nel trattato nissuna riserva di ratifica era stata fatta, ma egli
era finale ed assoluto. S'aggiunge, che i patti erano stati offerti dal
cardinale e dai confederati, e non domandati dai repubblicani. Il non
osservargli dava al fatto dell'avergli offerti, apparenza d'insidia. Di
tale risoluzione fu molto dolente il cardinale, che non voleva essere
disprezzatore delle sue promesse, e per fare che la fede data si
osservasse, andò egli medesimo a bordo della nave dell'ammiraglio, con
efficacissime parole esortandolo a consentire. Ma l'Inglese, come se
temesse, che la umanità e la fede contaminassero le vittorie, non si
lasciò piegare; anzi non potendo rispondere agli argomenti ed alla
facondia del cardinale, scusandosi con dire che non sapeva la lingua
Italiana, prese la penna, e scrisse da vittorioso la crudele sentenza.
Perchè poi non resti ignoto ai posteri il quanto di vituperio sia stato
mescolato in queste sanguinose rivolture, io non posso omettere dal
debito di narrare, che Emma Liona era presente, quando Nelson
contrastava al cardinale, ed ordinava le uccisioni. Se qualcheduno fra
chi mi leggerà, sarà per dire, ch'io dico cose troppo gravi, attenda,
che nè voglio, nè debbo, nè posso tacerle; perchè se i vizj si biasimano
negli umili, non so perchè non si debbano biasimare nei grandi: che se i
grandi pretendono che non è bene che si dicano i loro peccati, dirò, che
sarebbe molto meglio, che non gli commettessero. So che la moderna
adulazione trascorse tant'oltre, che si va affermando, che ogni virtù è
in chi è ricco, o potente, o glorioso, ed ogni vizio in chi è il
contrario: per me credo, che la verità in tutto debba aver luogo, e che
più debbano pubblicamente biasimarsi i grandi quando fan male, che gli
umili, perchè i vizj dei primi sono più negli occhi degli uomini, e
servono d'esempio. Nelson trapassando dal detto al fatto, ed entrando
nel porto con la flotta, dichiarava prigionieri i repubblicani usciti in
virtù della capitolazione dai castelli, sì quelli che già si erano
imbarcati, e non ancora partiti, e sì quelli che non peranco si erano
riparati alle navi. Perchè poi dubbio alcuno non potessero avere del
destino che gli aspettava, gli fece incatenare due a due, e riporre in
fondo alle navi. Nè contento al tenergli, gli lasciava bersaglio ad ogni
oltraggio, e stremava loro i viveri. Pure noveravansi fra di loro
uomini, se si eccettuano le opinioni ed i fatti politici in cui
consisteva la colpa loro, molto ragguardevoli per dottrina, per
legnaggio, e per virtù. Bastava bene ammazzargli, senza trattargli come
vili assassini di strada. A tanto di barbarie si è lasciato trasportare
un ammiraglio d'Inghilterra. Furono questi portamenti di Nelson dannati
da tutti gli uomini diritti e dabbene, perchè, oltrechè se non si voleva
trattare coi ribelli, necessaria cosa era il dichiararlo prima, non dopo
la capitolazione, sapeva l'ammiraglio, che non senza compenso ed utile
sì del re, che degli alleati, e particolarmente dell'Inghilterra era
stata la dedizione dei castelli, perchè per lei e furono conservati
intieri i castelli, e conservata salva Napoli, e rimosso il pericolo che
i Francesi, dei quali egli medesimo stava in apprensione, arrivando con
l'armata loro, non conducessero a qualche mal termine le cose dei
confederati. Adunque i repubblicani avevano ricompro le vite loro con la
concessione di questi vantaggi, i confederati avevano consentito, ed a
queste condizioni medesime, e non altrimenti erano entrati in
possessione dei castelli. Brutto certamente procedere si è quello di
accettare, e di usare i vantaggi stipulati in una convenzione
bilaterale, e di non volerne accettare ed adempire i carichi; ma più
brutto è, quando il non adempirgli importa umano sangue. Lodisi da chi
vuole il vincitore di Aboukir e di Trafalgar; ma noi, a cui più piace il
giusto e l'umano che l'ingiusto ed il glorioso, non possiamo non
mandarlo alla posterità, se non come uomo che ruppe fede agli uomini per
ammazzargli. Il re, che era sul vascello inglese il Fulminante, non
sofferendogli l'animo di vedere i supplizi che si preparavano, se ne
tornava in Sicilia. Rimase il campo libero a chi voleva sangue.

Conquistati i castelli di castel Nuovo e di castel dell'Uovo attesero
gli alleati all'acquisto di Sant'Elmo, il quale oppugnato gagliardamente
qualche giorno venne in mano loro, essendosi il comandante Mejean arreso
a patti. Stipulossi fra le due parti, che la guernigione Francese
sarebbe prigioniera di guerra del re, e de' suoi alleati; che non
servisse contro di loro, finchè non fosse scambiata; che sotto fede si
conducesse sopra bastimenti regj in Francia. Quanto ai sudditi del re,
che si trovavano nel forte, si convenne che si consegnassero in mano
degli alleati. Mejean non potrà sfuggire il carico di aver consentito a
quest'ultimo capitolo; perchè se primo suo pensiero era, e doveva essere
di salvar i Francesi suoi compagni, e se a tali estremi era giunto che
della salute dei repubblicani, che si eran rimessi nella sua fede, non
potesse richiedere gli alleati, debito suo era almeno, seguitando
l'esempio dei comandanti di Torino, d'Alessandria, e di Cuneo, lasciare
che gli alleati quegli uomini da immolarsi si prendessero da per se
stessi, non obbligarsi col suo nome sottoscritto a consegnargli.
Maggiore biasimo eziandio meritano Tommaso Trowbridge, capitano
comandante la nave Inglese il Culloden, e il capitano Baillie,
comandante le truppe dell'imperatore delle Russie, per avere richiesto e
stipulato, che i repubblicani si consegnassero agli alleati; perchè
farsi dar uomini per dargli in mano al boja, era cosa del tutto indegna
di uffiziali di Russia e d'Inghilterra. Potevano bene stipulare, ed
avrebbe bastato, che fossero dati in mano degli agenti Napolitani. Si
aggiunse a patti crudeli una esecuzione più crudele. I repubblicani
travestitisi a modo di soldati Francesi, per istare alla fortuna, se non
fossero riconosciuti, di salvarsi, essendo riconosciuti, ed anzi
indicati da chi gli doveva preservare, vennero in poter di coloro che
tanto agognavano il sangue loro; spettacolo miserabile, che commosse a
compassione molti degl'inimici.

S'arrendevano in questo alle armi regie Capua e Gaeta, non fatta difesa
alcuna d'importanza. Così tutto il regno tornò all'antica divozione, ma
rotto, sanguinoso, pieno d'incendj, di rapine, di sdegni e di vendette.
Incominciavansi i supplizj, l'infuriata plebe imitava; l'uccidere per
tribunali era accompagnato dall'uccidere per anarchìa. Non a età si
perdonava, non a sesso, non a grado. Le donne come gli uomini,
giovanetti di sedici anni come vecchi di settanta furono uccisi sui
patiboli: fanciulli di dodici condannati all'esilio, e dove in nome
della legge giuridicamente non si poteva condannare, arbitrariamente si
condannava. Un Fiori, un Guidobaldi già altrove nominato, un Damiani, un
Sambuci, e massimamente uno Speciale, già stato ordinatore dei supplizj
di Procida, erano gli stromenti della barbarie. Piange ancora Napoli, e
piangerà lungo tempo i tremendi effetti del furor di costoro, e di
coloro a cui piacevano. I più chiari, i più virtuosi s'immolavano i
primi. A tanta immanità si aggiungeva nei repubblicani rabbia a coraggio
per modo che dissero, e fecero morendo cose degne di eterna memoria.
Fora troppo lunga e lagrimevole istoria il raccontare tutti i supplizj;
toccheremo solo i principali, e da essi potranno i posteri argomentare,
quanta virtù sia stata tolta a Napoli dalle discordie civili.

Mario Pagano, al quale tutta la generazione risguardava con amore e con
rispetto, fu mandato al patibolo dei primi: era visso innocente, visso
desideroso di bene; nè filosofo più acuto, nè filantropo più benevolo di
lui mai si pose a voler migliorare quest'umana razza, e consolar la
terra. Errò, ma per illusione, ed il suo onorato capo fu mostrato in
cima agli infami legni, sede solo dovuta ai capi di gente scellerata ed
assassina. Non fe' segno di timore, non fe' segno di odio. Morì qual era
vissuto, placido, innocente e puro. Il piansero da un estremo all'altro
d'Italia con amare lagrime i suoi discepoli che come maestro e padre, e
più ancora come padre che come maestro il rimiravano. Il piansero con
pari affetto tutti coloro che credono che lo sforzarsi di felicitare la
umanità è merito, e lo straziarla delitto. Non si potrà dir peggio
dell'età nostra di questo che un Mario Pagano sia morto sulle forche.
Domenico Cirillo, medico e naturalista, il cui nome suonava onoratamente
in tutta l'Europa, non isfuggì il destino di chi ben ebbe amato in tempi
tanto sinistri. Richiesto una prima volta di entrare nelle cariche
repubblicane aveva negato perchè gl'incresceva l'allontanarsi delle sue
lucubrazioni tanto gradite di scienze benefiche e consolatorie. Gli
fecero una seconda volta suonare agli orecchi il nome, e la necessità
della patria. Lasciossi, come buon cittadino, piegare a queste novelle
esortazioni. Eletto del corpo legislativo, nè cosa vi disse, nè vi fece,
se non alta, generosa e grande; ed il gridar per vezzo contro i re e
contro gli aristocrati stimava indegno di lui per ragione, il propor
cose a pregiudizio d'altri indegno di lui per affetto. La dottrina
l'ornava, la virtù l'illustrava, la canizie il rendeva venerando. Ma i
carnefici non si rimanevano, perchè il tempo era venuto che una
illusione proveniente da fonte buona coll'estremo sangue si punisse, ed
alla virtù vera non si perdonasse. Se gli offerse la grazia, purchè la
domandasse, non perchè virtuoso, dotto, e da tutto il mondo onorato
fosse, ma perchè aveva servito della sua arte Nelson ed Emma Liona.
Rispose sdegnato, non volere domandar grazia ai tiranni, e poichè i suoi
fratelli morivano, volere morire ancor esso; nè desiderio alcuno portar
con se di un mondo che andava a seconda degli adulteri, dei fedifragi,
dei perversi. La costanza medesima che mostrò coi detti, mostrò coi
fatti: perì per mano del carnefice, ma perì immacolato e sereno, e tra
Nelson e lui fu in quella suprema ora gran differenza perchè l'uno
saliva nel suo preparato seggio in cielo, l'altro restava nel suo
disonorato seggio in terra. Francesco Conforti, per dottrina nelle
scienze morali e canoniche a nissuno secondo, a quasi tutti il primo,
uomo che una lunga vita aveva vissuto o nelle sue segrete stanze a
studiare, o sulle pubbliche cattedre ad insegnare, fe' testimonio al
mondo col suo miserando fine che niuna cosa è più inesorabile della
rabbia civile e che la gratitudine non ha luogo fra gli sdegni politici.
Era Conforti defensore vivissimo delle immunità del regno contro le
pretensioni della corte di Roma, e molte cose per comandamento e con
singolar satisfazione del governo aveva scritto intorno a questa
materia; ma il beneficio si dimentica più presto dell'ingiuria. Preso e
legato dagli sbirri in Capua, gli diè di mano il boja in Napoli.
Speciale gli mandò dicendo, scrivesse per le immunità del regno, e gli
si sarebbe perdonato. Scrisse, e patì morte sul patibolo. Il sapere era
incentivo alla ferità di quello Speciale, sitibondo di sangue. Vincenzo
Russo, giovane singolarissimo per altezza d'animo, e per eloquenza e per
umanità, portò con gli altri supplizio dello aver creduto che gli uomini
si potessero condurre con nuove forme di reggimento politico ad un più
felice vivere, e dello avere con la lingua, per cui tanto poteva, e con
la mano che con ugual vigore secondava la lingua, quella condizione
cercato che nella sua mente benevola si era a benefizio degli uomini
concetta. Fu preso combattendo contro le genti regie al ponte della
Maddalena: il diritto regio domandava la sua morte; l'illusione sua il
doveva far compatire, la capitolazione dei castelli conservare. Prevalse
il partito più fiero; dopo gli strazj infiniti che nella sua prigione
furono fatti di lui, e cui sopportò con costanza ineffabile, fu dato in
preda al carnefice. Non mutò volto, non fe' atto alcuno indegno di lui;
serbò, non solo la equalità dell'animo, ma ancora la serenità. Pareva
che non a morte, ma a miglior vita andasse, e certo andava. Giunto là
dov'ei doveva dare il sospiro estremo, rivoltosi alle circostanti e
feroci turbe che l'insultavano: «Questo disse, non è per me luogo di
dolore, ma di gloria: qui sorgeranno i marmi ricordevoli dell'uomo
giusto e saggio: pensa, o popolo, che la tirannide ti fa ora velo agli
occhi, e inganno al giudizio: ella ti fa gridar _viva il male_, _muoja
il bene_; ma tempo verrà, in cui le disgrazie ti renderan la mente sana;
allora conoscerai, quali siano i tuoi amici, quali i tuoi nemici. Sappi
ancora che il sangue dei repubblicani è seme di repubblica, e che la
repubblica risorgerà, quando che sia, e forse non è lontana l'ora, come
dalle sue proprie ceneri la Fenice, più possente e più bella di prima».
Mentre così diceva, il boja lo strangolò. Nè giovò a Pasquale Baffi la
dolcezza incredibile della sua natura, la straordinaria erudizione,
l'essere uno dei primi grecisti del suo tempo, nè l'avere pubblicato una
traduzione, col testo dei manoscritti greci di Filodemo trovati sotto le
ceneri di Ercolano. Letterato di primo grado, fu dannato anch'egli
all'ultimo supplizio da chi non aveva altre lettere che del saper
sottoscrivere una sentenza di morte. Data la condanna, un suo amico,
affinchè con morte volontaria sfuggisse la violenta, gli offerse oppio.
Ricusò il funesto dono, sdegnosamente affermando, non essere in potestà
dell'uomo il far getto volontario della propria vita; voler andare
all'incontro del suo destino, comunque crudele fosse; non ispaventarlo
la morte, non disonorarlo il patibolo; Dio esservi rimuneratore delle
buone opere; nell'altra vita prima opera meritoria essere il conformarsi
di buon grado alla volontà sua; appresso a lui non avere accesso gli
odj, non le intemperanze dei tiranni; giusto essere Iddio, e mansueto e
pietoso, ed accorre nel grembo suo volentieri gli uomini giusti,
mansueti e pietosi; venisse pure il carnefice, il troverebbe rassegnato
e pronto. In cotal modo filosofando e bene amando, Pasquale Baffi morì.
Fu Mantonè, antico ministro di guerra, condotto alla presenza di
Speciale, e quante volte era interrogato da lui, tante rispondeva: «Ho
capitolato». Avvertito, apprestasse le difese, rispose: «Se la
capitolazione non mi difende, avrei vergogna di usare altri mezzi».
Condannato a morte, camminava, col capestro al collo, in mezzo a' suoi
compagni, con fronte alta e serena: poi volti gli occhi intorno, e
scortigli tutti, non vedendo fra di loro Bassetta: «Oh, disse, perchè
con noi non è»? Fugli risposto, aversi salvata la vita col disvelare e
denunciare repubblicani nascosti, o non conosciuti. «Ah, soggiunse,
assassino vile de' tuoi fratelli! siatemi voi testimonj, ch'io la viltà
sua aveva scoverto, e il volli far uccidere pochi giorni sono. Ma vi so
dire ch'ei non godrà lungo tempo il frutto de' suoi tradimenti: ei morrà
infame, poichè onorato non ha saputo morire». Così detto, Mantonè, tra
sdegnoso e generoso, co' suoi compagni che costanti al par di lui la sua
costanza ammiravano, se ne marciava al patibolo. Salite, senza mutare nè
viso nè atto le fatali scale, dimostrò che l'uomo quantunque percosso
dalla fortuna, è più forte di lei, e che non lo spaventa la morte. I
raccontati supplizj, siccome d'uomini, partorirono maraviglia insieme e
pietà in coloro che non ancora di ogni affetto umano si erano
dispogliati; ma più maraviglia che pietà. Il seguente, siccome di donna,
mosse più a pietà che a maraviglia: pure a grandissima maraviglia
strinse i circostanti. Eleonora Fonseca Pimentel, donna ornata di ogni
genere di letteratura, ed ancor più di virtù, da Metastasio lodata, e da
lui anche amata, fu, per avere scritto il Monitore Napolitano,
condannata a perder la vita sulle forche piantate in piazza di mercato.
Chiamata al supplizio, domandava e beveva caffè, poi marciava in
sembianza di donna maggiore della disgrazia. Giunta al luogo che era per
lei l'ultimo in cui viva insistere dovesse, incominciò a favellare al
popolo; ma i carnefici, temendo di tumulto, le ruppero tostamente il
femminile e tenero collo con le corde loro, e troncaronle ad un tratto
le eloquenti parole.

Non tutti i condannati morirono sul patibolo, ma chi più crudelmente,
chi meno. Un Velasco, minacciato da Speciale, che il farebbe morire
sulle forche, rispose: _Vile carnefice non avrai tu la mia vita_. Ciò
detto, diè un salto per la finestra, e si sfracellò per terra. Narrasi
d'un Niccolò Fiani, che già stando sul punto di salire al patibolo,
uomini barbari se l'abbian preso e fatto a pezzi, e strappatogli il
cuore, abbiano il cuore, e le sparse viscere, e le lacerate membra
portato a trionfo per la città. Un Pasquale Battistessa impiccato, e
portato in chiesa, ivi diè segni di vita. Rapportato il compassionevole
caso a Speciale, mandò dicendo, il finissero: come Speciale aveva
comandato, così fu fatto. Io non so se mi narri storie d'uomini o di
fiere.

Morirono in Napoli per l'estremo supplizio e tutti con invitto coraggio
Ignazio Ciaja, Ercole d'Agnese, cittadino di Francia, ma originario di
Napoli, Giuseppe Logoteta, dotto e virtuoso uomo, Giuseppe Albanese,
Marcello Scotti letterato eruditissimo, ed autore del catechismo dei
marinarj, un Troisi, sacerdote piissimo e dottissimo, con molti altri,
ornamento e fiore delle Napolitane contrade. Fu anche affetto
coll'ultimo supplizio Ettore di Ruvo, condotto, come abbiam detto, da
Pescara a Napoli sotto fede del cardinale. Morì, qual era vissuto,
indomito, animoso, ed imperturbabile. Come nobile, fu condannato ad aver
il capo mozzo. Volle essere decapitato supino, per veder la mannaia, che
gli doveva tagliar il collo.

La terra di Napoli era fumante di sangue, le acque del mare ne furono
parimente penetrate e tinte. Il principe Francesco Caraccioli, primo
onore e primo lume della Napolitana marinerìa, amato dal re, stimato dal
mondo, dopo più di otto lustri impiegati ai servigi del regno, fece
ancor esso una compassionevole fine. Si era Caraccioli, ed in questo
certamente il suo fallire fu enorme, perchè il re gli era affezionato,
molto travagliato in favore dello stato nuovo. Fatta la capitolazione
dei castelli, e vedendola rotta, si era ritirato a Calvirano, pregando
il duca di questo nome, acciocchè per sicurezza della sua vita
minacciata dai regj, che da ogni parte il circondavano, gli fosse
mediatore presso il cardinale, allegando, sperare, che l'avere obbedito
per forza alcuni giorni alla repubblica Francese, non sarebbe per
prevalere a quarant'anni di fedelissimo servizio. Non avuta risposta
favorevole, se ne fuggiva ai monti. Scoperto da un suo domestico, fu
condotto, legate le mani al dorso, e indegnamente maltrattato da villani
ferocissimi (sì deplorabili mutazioni di fortuna partoriscono le
rivoluzioni) a Nelson, che tuttavia stanziava nel porto di Napoli.
Convocava l'ammiraglio incontanente a bordo della sua nave il Fulminante
un consiglio militare, composto di uffiziali di marina Napolitani, e
presieduto dal conte di Thurn, a cui diede facoltà ed ordine di
giudicare, se Francesco Caraccioli fosse reo di ribellione contro il re
delle due Sicilie per avere combattuto la fregata Napolitana la Minerva.
Allegò l'accusato per discolpa, averlo fatto per forza, ma nol potè
pruovare. Dannavalo il consiglio a morte. Nelson comandava, s'impiccasse
all'antenna della Minerva, il suo corpo si gettasse al mare. Il misero
principe pregava dicendo, essere vecchio, non aver figliuoli che fossero
per piangere la sua morte, per questo non desiderare la vita: solo
pesargli il morire da malfattore; pregare, il facessero morire da
soldato. Le compassionevoli preghiere non furono udite. Volle il
condannato pregare d'intercessione la donna, che era a bordo del
Fulminante; ma Emma Liona non si lasciò trovare. Il capestro adunque,
come piacque all'Inglese, strangolò il principe Caraccioli; il suo corpo
gettato al mare. Così fu mandato a morte da Nelson un principe
Napolitano, prima suo antico compagno in pace, poi suo nemico generoso
in guerra: ed il giudizio di morte venne da una nave del re Giorgio.
Poi, che vuol significare quella pressa di giudizio e di morte? Non era
il re vicino? Non a lui si doveva ricorrere? Perchè intercludere la
strada alla grazia? Si temè l'amore, non il rigore del re. Da un'altra
parte, perchè gettare il corpo ai pesci? Non era vicino il lido? Non
pronti i parenti e gli amici a raccogliere le amate reliquie? Adunque un
principe Caraccioli, un servitor del regno per quarant'anni, un
ammiraglio di Napoli, un uomo che per un sì lungo corso d'età era stato
ed amato e riverito da Europa, non trovò sepoltura, se non nella bocca
dei voraci mostri del mare! Non saziò la sua morte il crudo Inglese,
volle ancora, che s'incrudelisse contro quell'onorato volto, contro
quelle membra insensibili! Queste sono le glorie di Nelson nel golfo di
Napoli.

Grande fu la strage nella capitale, sì pei giudizj, sì per la rabbia
popolare. Non fu minore nelle province: perironvi in modo sempre
violento, spesso crudele, quattromila persone, quasi tutte eminenti o
per dottrina, o per legnaggio, o per virtù; carnificina orribile.

Io già feci, scrivendo queste storie, sì frequenti accoppiamenti d'idee
dolci e terribili o di virtù e di patiboli, o di fede e di tradimenti, o
d'innocenza e di vizj, che non so se il lettore me ne comporterà ancora
un altro. Pure, se fia ch'ei debba muovere a sdegno ed a compassione i
nostri posteri, io il mi racconterò. Domenico Cimarosa, cui tutta la
generazione proseguiva con infinito amore per le sue mirabili melodìe,
ed a chi chiunque non era straniero alla delicatezza del sentire, era
obbligato di tanti affetti soavi pruovati, di tante tristi ed
annuvolatrici cure scacciate, non trovò grazia appo coloro che reggevano
le cose di Napoli con le ire, e le ire coi supplizj. Pregato, egli aveva
composto la musica per un inno repubblicano, opera di un Luigi Rossi.
Venuta Napoli in mano dei sicarj di Ruffo, furono primieramente le sue
case saccheggiate, anzi il suo gravicembalo, fonte felicissimo di canti
amabili, gittato per le finestre a rompersi sulle dure selci; poi egli
medesimo cacciato in prigione, dove stette ben quattro mesi, e vi
sarebbe stato anche di più, se i Russi ausiliarj del re non fossero
giunti a Napoli. Saputo il caso, e non avendo potuto ottenere dal
governo Napolitano, al quale l'avevano domandata, la sua liberazione,
generale ed ufficiali corsero al carcere, e l'Italico cigno liberarono.
Così in una Italia, in una Napoli la salute venne a Cimarosa dall'Orsa.
Mi vergogno per l'Italia, rendo grazie alla Russia. Pure il misero
Domenico, quantunque fosse posto in libertà, tra per l'afflizione
dell'animo, ed i patimenti del corpo al tempo della sua carcerazione, se
ne morì poco dopo a Venezia, dove era stato chiamato per comporre
un'opera.

Riconquistata la sanguinosa Napoli, premiava il re con magnifici doni
coloro, che l'avevano tornata a sua divozione. Investì il cardinale
Ruffo della badìa di Santo Stefano, che ha una valuta all'anno di cinque
mila ducati di regno: davagli oltreacciò il possesso in proprio di
un'altra tenuta con rendita di circa cinquemila ducati. Queste furono le
dimostrazioni del re utili al cardinale. Del resto ei non ebbe più
grazia, e gli fu tolto il governo delle faccende, a ciò instigando il re
Acton per gelosia, Nelson per dispetto, perchè il cardinale aveva voluto
che si osservassero i patti. Fu a Palermo eretto un tempio alla gloria,
nel quale entrando in mezzo a plausi infiniti Nelson, gli fu posta dal
principe Leopoldo, figliuolo del re, una corona d'alloro in capo. Il
presentava il re con una spada gioiellata, duca di Bronte chiamandolo.
Diegli inoltre una rendita di sei mila once di Napoli. Nè mancarono i
presenti per Hamilton ambasciadore; Emma Liona ebbe ancor essa i suoi.

Essendo, nel modo che abbiamo raccontato, caduta nelle due estremità
d'Italia la potenza dei Francesi, restava ancor in poter loro la Romana
repubblica, ma non sì, che non si vedesse vicina la inevitabile rovina
loro anche in questa parte. Suonavano dentro, e d'intorno le armi dei
confederati, o regolari o collettizie. Avevano gli Aretini sempre
infiammati nell'impresa loro contro i Francesi, in ciò secondati anche
dai Cortonesi, avendo le due città in così grave occorrenza posto in
disparte le antiche emolazioni, fatto un moto importante sulle rive del
Trasimeno, e sforzato Perugia ed il suo forte alla dedizione. A questo
modo si erano posti in mezzo, onde i Francesi rimasti alla guardia di
Roma e dei luoghi circonvicini non potessero più comunicare coi loro
compagni, che se ne stavano assediati in Ancona. Lo stato Romano quasi
tutto tumultuava e tornava all'obbedienza pontificia. Ufficiali antichi
del pontefice, preti, frati, canonici, le rabbiose popolazioni
stimolavano e guidavano, e se fu insolente in quelle regioni il dominio
dei repubblicani, non fu meno sfrenato quello dei pontificj che
risorgevano. Le vendette non solo si facevano contro le insegne
inanimate della repubblica, ma ancora contro i corpi viventi dei
repubblicani. Furonvi al solito uccisioni, rapine, ingiurie a uomini e a
donne, con tutte l'altre pesti indotte dei popoli mossi a romore. In
questa guisa i Francesi ed i soldati della repubblica Romana furono
sforzati a ritirarsi ai luoghi forti, lasciando gli avversarj signori
della campagna. Da un'altra parte nè Froelich, che aveva nella Romagna
il governo delle genti, nè il re di Napoli, dopo la ricuperazione del
regno, avevano trasandato le Romane cose. Ad essi accostavansi gli
Inglesi con qualche squadrone di genti da terra, e con navi condotte dal
capitano Trowbridge nelle acque di Civitavecchia. Diversi, secondo la
diversità degli umori e degl'interessi delle potenze, erano i pensieri
di ciascuna. L'Austria intendeva a conquistare per se, Napoli a questo
medesimo fine, ed a fare la corona libera dalle molestie della corte di
Roma. Agl'Inglesi poi pareva, che molto memorabil caso fosse, che
venissero a rimettere un papa nel suo cattolico seggio.

Adunque la repubblica Romana era chiamata a ruina da tutte le parti. Nè
il generale Garnier, che ne stava alla custodia, perduto avendo ogni
speranza di soccorso, e mancando di genti, poteva resistere a tanta
piena. Froelich faceva impeto in primo luogo contro Civitacastellana, ed
avendola occupata facilmente, s'incamminava a Roma. Dalla parte bassa
salivano i Napolitani condotti da un Burcard Svizzero, e turbavano tutto
il paese sulla sinistra del Tevere. Erano con loro gl'Inglesi di
Trowbridge, che, procurata prima la resa di Capua e di Gaeta, se ne
venivano alla conquista di Roma. Usciva Garnier alla campagna, piuttosto
per non capitolare senza combattere, che per combattere, per vincere.
Fuvvi un duro e lungo incontro tra i repubblicani sì Francesi che Romani
da una parte, ed i Napolitani dall'altra, presso a Monterotondo.
Ritiraronsi i Napolitani ai luoghi più alti e montuosi. Non erano ancora
i soldati di Garnier riposati dalla fatica della battaglia di
Monterotondo, che gli conduceva contro Froelich; ma sebbene con molto
valore combattesse, fu costretto a ritirarsi nelle mura di Roma,
restando in suo potere le sole fortezze di castel Sant'Angelo, Corneto,
Tolfa e Civitavecchia. Questo fatto diè cagione di risorgere anche ai
Napolitani dall'altra parte. Perlochè riavutisi dalla rotta di
Monterotondo, s'avviarono di nuovo contro Roma. Posero gli Austriaci le
loro prime guardie alla Storta, i Napolitani a Portaromana, ed a
Pontemolle. Consideratosi da Garnier il precipizio delle cose, e
pensando che il cedere a tempo sarebbe non solamente la salute de' suoi,
ma ancora quella dei repubblicani di Roma, che avevano seguitato la
fortuna Francese, aveva introdotto una pratica d'accordo con Trowbridge,
quale fu condotta a perfezione, e sottoscritta da ambe le parti il dì
venticinque settembre. Le principali condizioni furono le seguenti:
uscissero i Francesi da Roma, Civitavecchia, Corneto e Tolfa con ogni
onore di guerra; serbassero le armi, non fossero prigionieri di guerra;
si conducessero in Francia od in Corsica; i Napolitani occupassero
castel Sant'Angelo e la Tolfa, gl'Inglesi Corneto e Civitavecchia; i
Romani, che volessero imbarcarsi coi presidj Francesi, e trasportare le
proprietà loro, il potessero fare liberamente, e quei che rimanessero, e
che si fossero mostrati affezionati alla repubblica, non si potessero
riconoscere nè delle parole, nè degli scritti, nè delle opere passate, e
fossero lasciati vivere quietamente, sì veramente che vivessero
quietamente, e secondo le leggi. Penò qualche tempo Froelich a
consentire all'accordo, parte per dispetto, perchè Garnier aveva amato
meglio trattare con gl'Inglesi e coi Napolitani che con lui, parte e
molto più, perchè per esso si venivano a troncare le speranze concette
delle conquiste. Commise ancora il generale Austriaco qualche ostilità;
ma finalmente, veduto che senza troppo scoprirsi, e dar sospetto, che i
pensieri dell'Austria non si terminassero nella ricuperazione delle cose
perdute, non poteva turbare l'accordo, vi accomodò l'animo, e voltate le
bandiere verso l'Adriatico, se ne giva all'assedio d'Ancona, sola piazza
che nello stato Romano ancora si tenesse pei repubblicani. S'imbarcarono
i Francesi a Civitavecchia, e con essi tutti coloro fra i Romani, che
stimarono più sicuro l'esiglio, che il commettersi alla fede di un
governo provocato con tante ingiurie. Burcard occupò primo la città,
poscia vi venne don Diego Naselli, dei principi d'Aragona, mandato da
Ferdinando con potestà suprema militare e politica, per ridurre a
qualche sesto le cose scomposte dalla rivoluzione, innanzichè il governo
pontificio vi fosse restituito. Creò un superiore magistrato con titolo
di suprema giunta del governo, a cui chiamò i principi Aldobrandini e
Gabrielli, ed i marchesi Massimi e Ricci. Aggiunse un tribunale di
giustizia sotto nome di giunta di stato, a cui chiamò per presidente il
cavaliere don Jacopo Giustiniani, e per avvocato fiscale monsignor
Giovanni Barberi. Ufficio di questo tribunale fosse, che la quiete dello
stato non si turbasse, e chi la turbasse, fosse castigato. La suprema
giunta notò i beni venduti ai tempi della repubblica, come nazionali, ed
abrogò le vendite fatte, riserbando agli spossessati il ricorso dei
compensi: contenne il libero scrivere, frenò la licenza del vestire sì
degli uomini che delle donne, e richiamò ai luoghi loro le suppellettili
rapite o vendute del Vaticano e delle chiese, rimborsando però il valore
a chi le avesse comperate. Inibì l'ingresso e la dimora in Roma a tutti
che avessero avuto cariche nella repubblica, e bandì da tutto lo stato
Romano i cinque notaj Capitolini, che avevano rogato l'atto della
sovranità del popolo, e della deposizione del sommo pontefice.
Oltreacciò i beni dei repubblicani furono generalmente sequestrati, poi
confiscati, e quindi molti di loro ridotti a crudele miseria. Gran
numero di coloro che avevano partecipato nel governo precedente, dopo di
essere stati esposti ad infinite vessazioni ed insulti, furono gettati
in carcere, fra i quali merita particolar menzione il conte Torriglioni
di Fano, che era stato ministro dell'interno, uomo di alto merito e
d'illibati costumi; gli antichi consoli Zaccaleoni e Dematteis, uomini
rispettabili, condotti a dorso d'asino in via del Corso in mezzo agli
scherni di una scatenata plebaglia. Tutte queste enormità violavano la
capitolazione, ed erano incomportabili; perchè se la impunità di chi
aveva errato pareva scandalosa al governo di Roma, assai più scandaloso,
e di peggiore esempio era il rompere la fede data. Del resto non si
fece, come a Napoli, sangue per giudizj; moderazione degna di molta
lode. Ma la sfrenatezza delle soldatesche Napolitane suppliva in questo,
perchè oltre al rubare nelle botteghe e nelle strade, il giorno come la
notte, uccisero anche parecchie persone, che vollero difendersi dalla
loro rapacità. Questi delitti andavano impuniti. Un povero fabbro, per
aver voluto, contro il divieto di alcuni uffiziali Napolitani, usare del
diritto che aveva per contratto legale, di attinger acqua ad una fontana
nel palazzo Farnese, fu dai medesimi condannato alla pena del bastone
per cui morì: la sventurata sua moglie se ne morì di dolore. Roma offesa
dai Napolitani, era compresa da un alto terrore.

Le vittorie di Kray e di Suwarow avevano posto in mano degli alleati la
valle del Po, quelle di Ruffo, e le mosse dei sollevati di Toscana,
tolto al dominio dei Francesi e dei repubblicani il regno di Napoli, lo
stato Romano e la Toscana. Sulla destra degli Apennini, altra sedia non
avevano più i Francesi, che Genova con la riviera di Ponente, sulla
sinistra Ancona. Conservavano gelosamente i repubblicani il Genovesato,
perchè siccome prossimo ai loro territorj, poteva facilmente servir loro
di scala al riacquistarsi il Piemonte e l'Italia. Ma Ancona tanto
lontana non poteva più avere speranza di far frutto importante, ed il
volervisi tenere più lungo tempo era piuttosto desiderio di buona fama,
e gelosia di onore, che pensiero di arrecar qualche momento nelle sorti
della guerra. Tuttavia non si smarriva d'animo il generale Monnier, che
stava al governo della piazza con un presidio, che tra Francesi,
Cisalpini e Romani, non passava tre mila soldati, e forse nemmeno
arrivava a questo numero. Erano in questa parte d'Italia le condizioni
della guerra le seguenti. Occupava Monnier col suo presidio Ancona, non
sì però rinserrato, che non uscisse fuori di quando in quando a
combattere, di sotto fino a Ripatransone ed Ascoli, di sopra sino a Fano
ed a Pesaro. Ma siccome il suo più sicuro ricetto era Ancona, così alle
antiche aveva, con somma diligenza ed arte, aggiunto nuove
fortificazioni. Muniva con qualche trincea e forza d'artiglierìe la
montagnola, che domina la strada per a Sinigaglia. Più vicino alla
piazza affortificava con un ridotto frecciato, palizzato, affossato, ed
armato di ventiquattro pezzi d'artiglierìa il monte Gardetto, il quale
siccome quello che signoreggia la cittadella ed il forte dei Cappuccini,
era di grandissima importanza, ed il principale mezzo di difesa; perchè
se il nemico ne fosse impadronito, avrebbe fatto vano il resistere degli
assediati. Aveva anche munito il monte Santo Stefano, che più da vicino
che il Gardetto batte la cittadella. Perchè poi l'adito fosse intercluso
al nemico di avvicinarsi a questi due monti, nella conservazione dei
quali consisteva quella della piazza, guerniva anche di trincee e
d'artiglierìe i monti Pelago e Galeazzo, che sono come propugnacoli
naturali, od opere avanzate ai monti Gardetto e Santo Stefano. Nè
lasciava senza batterìa il monte Ciriaco, che posto a riva il mare
difende il molo d'Ancona. Sul molo stesso ed al fanale piantava cannoni,
perchè siccome non gli era ignoto che i collegati l'avrebbero assaltato
anche dalla parte del mare, desiderava di assicurarsi dagl'insulti loro.
A questo medesimo fine piantava molte batterie al Lazzaretto, magnifica
opera del pontificato di Pio VI. A questo modo la piazza d'Ancona, la
quale, ancorchè munita di una forte cittadella, non ha in se molta
fortezza per esser dominata dalle eminenze vicine, era per la diligenza
usata da Monnier divenuta fortissima: non si poteva venire agli approcci
della piazza, se prima non erano sforzate le fortificazioni esteriori,
effetto difficile a conseguirsi per la natura dei luoghi.

Non mancavano dall'altra parte mezzi di espugnazione ai confederati. Una
flotta Turca e Russa governata dall'ammiraglio Woinowich, e comparsa
nelle acque d'Ancona, ora bloccava la bocca del porto, perchè nuovo
fodero non vi arrivasse, ora faceva sbarchi di gente sui lidi
circonvicini. Quest'era la flotta, che già vincitrice di Corfù,
intendeva al conquisto di Ancona, ponendo sull'Italiche terre coi Turchi
e coi Russi i barbari dell'Epiro. Ad essa veniva a congiungersi un
navilio sottile d'Austria per poter meglio accostarsi a terra, ed
infestare le spiaggie marittime. Dalla parte del Regno gli abitatori
delle rive del Tronto si erano levati a romore, e condotti da un Donato
de' Donatis, da preti e da frati, ed accompagnati da qualche nervo di
genti ordinate, correvano tutto il paese, e minacciavano di stringere il
presidio d'Ancona dentro le mura. Dalla parte poi della Romagna
tumultuavano anche i popoli contro i repubblicani: Pesaro e Fano,
voltate le armi contro di loro, facevano un moto di molta importanza.
Sinigaglia stessa, quantunque più vicina ad Ancona, titubava. Niuna cosa
più restava sicura ai repubblicani, che le Anconitane muraglie. Eransi
le popolazioni di Pesaro e di Fano mosse da se stesse, e per opera
principalmente de' nobili, e della gente di chiesa; ma s'aggiunse loro,
sussidio efficacissimo, l'opera ed il nome del generale cisalpino Lahoz.
Era Lahoz stato stromento potente ai Francesi per turbare l'antico stato
d'Italia. Amico al generale Laharpe aveva militato con lui, e come egli,
nodriva l'animo volto a libertà. Abborriva anche, come il suo amico, dal
sacco su quei primi fervori; ma molto poi aveva rimesso della sua virtù,
massime quando faceva la guerra ai governi, ed a uomini che si
chiamavano col nome detestato di aristocrati. Servendo con molta
efficacia alle mire di Buonaparte contro la repubblica Veneziana, aveva
nella terraferma operato a rovina di lei, con aver chiamato i popoli con
parole veementi e con fatti sregolati a ribellione. Era anche stato in
Cisalpina ardente cooperatore, perchè la repubblica si creasse un
esercito grosso e bene disciplinato, avvisando, che in mezzo alle
strette congiunzioni degli stati Europei, là non poteva essere nè
libertà, nè independenza, dove non erano forti armi. Ma in questo aveva
fatto poco frutto, ripugnando la natura quieta dei popoli, e
distogliendogli il mal governo che di loro facevano i nuovi signori.
Grande irritamento all'animo suo altiero ed Italiano erano le rapine, e
le insolenze di coloro, che venuti con dolci parole in Italia, l'avevano
sobbissata con amari fatti. Siccome assai diverso era stato l'effetto
dalle promesse, così ancora in lui avevano principiato a pullulare nuovi
pensieri, parendogli, che non si dovesse serbar fede a chi non l'aveva
serbata. Così Lahoz rodeva di rabbia, e dava luogo nella sua mente ad
insoliti pensieri contro Francia. Quando poi vennero i tempi infelici,
continuò, a malgrado che ne avesse, ma per la occasione non propizia, a
serbar fede, ed a seguitare le insegne della repubblica; ma l'animo
gonfio si manifestava fuori, e spesso gli uscivano di bocca parole aspre
e minacciose contro il dominio dei Francesi. Entrarono eglino in
sospetto di quello che macchinasse, e appoco appoco gli andavano levando
autorità e riputazione. Era egli al governo militare dello spartimento
della Cisalpina, che si chiamava col nome del Rubicone: quivi,
tumultuando d'ogn'intorno i popoli, e parendogli occasione favorevole,
incominciava ad insorgere. Sparlava di Francia e delle sue leggi,
governava, e quanto al civile e quanto al militare, da se medesimo la
provincia, non aspettato i comandamenti di Montrichard a cui era
subordinato: Montrichard medesimo, e le azioni sue continuamente
lacerava: permetteva ai preti le processioni fuori delle chiese, cosa
contraria alle leggi della repubblica: si addomesticava con molta
famigliarità coi preti, coi frati, e coi nobili, e con loro
continuamente parlava del nome Italiano. Montrichard seppe questi
maneggi, e però, siccome il caso era d'importanza, gli toglieva
l'autorità sul Rubicone, mandando Hullin per arrestarlo. E siccome con
Lahoz pareva implicato Pino, altro generale della Cisalpina, ed amico di
lui, ordinava che anch'egli fosse dismesso dall'autorità, ed arrestato.
Giustificossi facilmente Pino dai sospetti, per modo che restandone i
generali di Francia del tutto con l'animo purgato, il ricevettero di bel
nuovo in grazia, ed egli continuò a militare con fede e con valore sotto
le insegne loro, e fu uno dei più egregi difensori d'Ancona. Ma Lahoz,
avuto avviso degli ordini dati per ritenerlo, si era schivato, e
mandando fuori apertamente quello, che si aveva concetto nell'animo,
gittossi coi popoli sollevati a guerreggiare contro Francia. Tentò anche
l'animo degli Austriaci, che conoscendo di quanta utilità fosse per
essere l'opera sua a rinforzo loro, l'accettarono molto volentieri,
quantunque fosse disertore del reggimento Belgiojoso, ed avesse inferito
molti danni all'Austria. Così Lahoz, che aveva seguitato una immagine
ingannatrice di libertà coi Francesi, seguitava ora una immagine
parimente ingannatrice d'independenza con gli Austriaci. Certamente non
piaceva meglio l'independenza d'Italia agli Austriaci, che piacesse ai
Francesi la sua libertà, ed in questa strana deliberazione di Lahoz
debbesi piuttosto riconoscere lo sdegno di un animo altiero ed irritato,
che l'amore della libertà e dell'independenza, che male potevano nascere
da Russi, da Tedeschi, da Albanesi, e da popoli sollevati. Comunque ciò
sia, o che Lahoz abbia a stimarsi traditore dei Francesi, o amatore
dell'independenza d'Italia, andò a congiungersi con le popolazioni
d'Urbino e di Fossombrone, che colle armi in mano perseguitavano a morte
ed a sterminio Francia, e chi al nome di Francia si aderiva.

A tutte queste genti, contro le quali col suo tenue presidio doveva
combattere Monnier, si aggiunsero a tempo opportuno quelle, che Froelich
conduceva dallo stato Romano. Lahoz, incitate e meglio ordinate le
squadre dei sollevati sulle rive del Metauro e dell'Egino, prendendo a
destra dei monti, che chiamano della Sibilla, se ne andava su quelle del
Tronto per quivi abboccarsi con Donato de' Donatis, alle bande del quale
molte altre già si erano accostate, particolarmente quelle che avevano
per condottieri i nobili Scaboloni, Cellini, e Vanni. L'arrivo di un
generale tanto riputato per perizia di guerra e per valor di mano, molto
confortava questi capi, perchè speravano, che per opera di lui quelle
genti indisciplinate e tumultuarie si convertirebbero in esercito
regolato ed obbediente. Infatti Lahoz le distribuiva in compagnie, le
indrappellava, le squadronava, le rendeva sperimentate negli usi del
muoversi, del marciare, del combattere. Concorrevano cupidamente tratti
dal nome suo gli Abruzzesi, e fecero massa tale, che da Ascoli passando
per Calderola, Belforte, Camerino, Tolentino e Fabriano, si distendevano
con guardie non interrotte sino a Fossombrone e Pesaro, cignendo per tal
modo tutto il paese all'intorno d'Ancona.

Monnier, non volendo lasciarsi ristrignere nella piazza, usciva fuori
alla campagna per combattere fazioni, che non potevano portare che danno
per lui, perchè aveva poche genti, e non modo di ristorare i soldati
perduti con nuovi, mentre i collegati per avere i mari aperti, e le
popolazioni sollevate in lor favore, potevano facilmente aggiugnere
genti a genti. Ma qual cosa si debba pensare di questa risoluzione di
Monnier, ne seguitava una guerra minuta e feroce, a distruzione d'uomini
e di paesi, usandosi dai soldati immoderatamente la licenza. Ascoli,
Macerata, Tolentino, Belforte, Fano, Pesaro, ed altre città della Marca,
belle tutte e magnifiche, prese e riprese per forza parecchie volte, ora
dall'una delle parti, ed ora dall'altra, pruovarono quanto la licenza
militare ha in se di più atroce e di più barbaro. Finalmente successe
quello, che era impossibile che non succedesse, cioè che moltiplicando
sempre più le genti collettizie di Lahoz, e le regolari dei collegati, e
venute in mano loro Iesi, Fiume, Fiumegino, Sinigaglia, Montesicuro,
Osimo, castel Fidardo, e perfino Camurano, terra posta a poca distanza
d'Ancona, fu costretto Monnier a serrarvisi dentro, ed a far difesa dei
suoi le mura fortificate di lei. I Turchi ed i Russi, senza metter tempo
in mezzo, s'impadronirono della montagnola, donde più oltre procedendo,
tosto piantarono una batteria di diciasette cannoni, con la quale
bersagliavano il forte dei Cappuccini, il monte Gardetto, e la
cittadella.

Furono da questi tiri molto danneggiati gli edifizj della cittadella,
restaronne i bastioni rotti, le caserme inabitabili. Al tempo stesso
ventidue barche armate di cannoni fulminavano dalla parte del mare
contro il lazzaretto, il molo, il forte dei Cappuccini, e contro le tre
navi che già furono della repubblica di Venezia, il Beyrand, il Laharpe
e lo Stengel, e che Monnier aveva fatto sorgere in sur un'ancora alla
bocca del porto. Lahoz, cacciati i repubblicani da monte Pelago, se
n'era fatto padrone, e quinci con trincee si approssimava a monte
Galeazzo; che anzi fatto un subito impeto contro di esso, vi si era
alloggiato, ma venuto Monnier con un grosso de' suoi, lo aveva
rincacciato dentro le trincee scavate fra questi due monti. Tali erano
le condizioni dell'Anconitana guerra, nè si vedea, che gli alleati
potessero così presto restar superiori, perchè quei di dentro si
difendevano egregiamente, e di quei di fuori, i Russi erano pochi, i
Turchi ed i sollevati per l'imperizia loro, e la mala attitudine dei
loro instrumenti militari facevano poco frutto nell'espugnazione della
piazza. Ma in questo punto sopraggiungeva Froelich co' suoi Tedeschi, e
rendeva tosto preponderanti le sorti in favor dei collegati. Si
alloggiava in Varano, e voleva recarsi ad una gagliarda fazione contro
il monte Galeazzo, confidando anche, per mandarla ad esecuzione,
nell'ajuto dei collettizi di Lahoz. L'intento suo era, acquistando quel
posto, di battere più da vicino il monte Gardetto; conciossiachè nella
presa di quest'eminenza consisteva principalmente la vittoria d'Ancona.
Due volte l'aveva Lahoz con singolare ardimento assaltato, e due volte
ne era stato con molta uccisione de' suoi risospinto. Ma Monnier, avendo
conosciuto che finalmente, se il nemico stesse più lungamente padrone di
monte Pelago, e delle trincee che vi aveva fatte, e che si distendevano
verso monte Galeazzo, impossibile cosa era ch'egli potesse conservarsi
la possessione di questo monte medesimo, sortiva assai grosso la notte
dei nove ottobre per andar all'assalto delle trincee dei sollevati. Si
combattè tutta la notte gagliardamente, presero i repubblicani il
ridotto principale, chiodarono i cannoni, portarono via le bandiere. Ma
un secondo ridotto tuttavia resisteva, sgarando tutti gli sforzi di
Monnier. Già il giorno incominciava a spuntare; si conoscevano in viso i
combattenti, quando Lahoz impaziente di quella lunga battaglia, usciva
dall'alloggiamento, e dava addosso agli assaltatori. Siccome poi era
uomo di molto coraggio, precedendo i suoi, gli animava a caricar
l'inimico. Quivi era presente Pino, per lo innanzi suo amico fedele, ora
suo nemico mortale: scorgevansi, scagliavansi l'uno contro l'altro,
sfidavansi a singolare battaglia, tristissimo spettacolo ad Italiani. Ed
ecco in questo un soldato Cisalpino prender di mira Lahoz conosciuto, e
ferirlo mortalmente di palla di moschetto. Furongli i repubblicani
addosso, così ordinando Pino, ed avendolo ferito di nuovo, gli tolsero
le armi e lo spennacchio, che a guisa di trionfo portarono in Ancona.
Avrebbero anche portato il corpo, che credevano morto, se non fossero
stati presti i sollevati ed i Tedeschi a soccorrerlo.

Fatto giorno, e muovendosi gli Austriaci contro Monnier, si ritirava il
Francese con tutti i suoi in Ancona, lasciando nel nemico una
impressione vivissima del suo valore. Fu condotto Lahoz
all'alloggiamento di Varano. Quivi sopravvisse tre giorni, e tra il
dolore delle ferite e l'angoscia dell'animo si andò, prima della ultima
ora, colle seguenti parole esprimendo: «Che bene il tormentavano le
ferite, ma che molto più il tormentava il pensiero, che gli uomini
potessero credere, ch'egli avesse tradito la sua patria, e fosse
divenuto nemico della libertà. Nè traditore, nè nemico essere della
patria e della libertà, e niuno poter avere così scelerato concetto di
lui, se non chi le parole vane ai fatti veri anteponesse. Quando,
continuava, i Francesi penetrarono in Piemonte, riputandogli io
liberatori d'Italia, le aquile imperiali abbandonando, andaimi a porre
sotto le loro tricolorite insegne; ma nè mano, nè cuore, nè mente io
vendeva ai Francesi: a loro m'accostava libero di me stesso, perchè
pretendevano parole di voler difendere e i diritti degli uomini, e
l'independenza nostra. Parevami, che alle Francesi legioni tutti coloro
accostare si dovessero, che più amavano la libertà che la servitù.
Amommi Laharpe, perchè generoso mi conobbe, ed a pensieri generosi
intento: accettommi in grado d'onore Buonaparte, accettommi Joubert, cui
gli uomini non potran mai piangere tanto, che non meriti di esser pianto
molto più: nè mi fu avaro di affezione e di stima Moreau, Moreau
illustre pei prosperi fatti, più illustre per gli avversi; nè m'ebbe a
schifo Pino, nè m'ebbe in odio Monnier, contro i quali pure testè io
combattei. La pace venditrice di popoli conclusa a Campoformio, la
tirannide usata in Cisalpina da Trouvé e da Rivaud mi fecero accorto,
che si pensava al trafficare, non a liberare l'Italia. Aggiunsersi
occulti sdegni per non meritati oltraggi. Sentiimi trafitto da ferite
acerbissime. Vennemi allora in mente il pensiero, e portailo oltre lungo
tempo, di cacciare dalla onoranda Italia e Tedeschi e Francesi, perchè
noi stessi di noi signori diventassimo. Sapevami, che questo alto
disegno già da lunga età s'annidava nel cuore, e nelle viscere tutte
degl'Italiani, e parevami che un propizio destino mi chiamasse ad
effettuarlo. Dei Francesi io disperava, perchè, oltrechè di essi già
l'esperienza si era fatta, l'Italia tutta insorgeva contro di loro.
Voll'io quest'Italiani moti prima incitare, poi moderargli, finalmente
dirizzargli al grande effetto della liberazione della nostra generosa ed
universale patria. Ma pur troppo io vedo, che l'Italiana repubblica si
può piuttosto immaginare, che sperare. Troppo siamo noi tra di noi
divisi per istati, troppo per leggi, troppo per costumi, troppo per
opinioni, nè gl'Italiani usi al giogo da tanti secoli hanno l'antico
valore conservato. Combattono animosamente per superstizioni, mollemente
per libertà, i popolani mirano al sacco ed alle vendette, i magnati
all'ozio ed all'interesse. Nissuna parte sana è più, e chi mira più su
che i luoghi della tirannide, o vive vilipeso, o muore ammazzato. Così
men muoro ancor io; ma bene tu mi sarai testimonio, o Decoquel»
(perciocchè queste parole diceva ad un Decoquel, capitano di Cisalpina,
suo amico antico, e che fatto prigioniero dai Tedeschi nell'ultimo fatto
se ne stava a lato del moribondo), «tu mi sarai testimonio, ch'io
amatore dell'Italia men vissi, e che amatore dell'Italia men muojo».
(MANGOURIT, _Défense d'Ancône_, t. II.) Ciò detto, passava da questa
all'altra vita.

Froelich, piantate le artiglierìe in luoghi opportuni, e con esse
battendo impetuosamente i monti Galeazzo e Santo Stefano, se ne
insignoriva. Poi procedendo più oltre con le trincee, si avvicinava al
monte Gardetto. Poscia usando il favore di questa vittoria, dava il dì
due novembre un furioso assalto a quest'ultimo sito, e correva anche
contro la porta Farina, mentre i Russi e gli Albanesi assaltavano la
porta di Francia. Sostenne Monnier l'urto con grandissimo valore, e
cacciando ne' suoi primi alloggiamenti il nemico, fece vedere, quanto
potessero pochi soldati estenuati e stanchi, quando hanno e coraggio
proprio, e buona condotta di capo valoroso. Cessarono allora dagli
assalti i collegati, solo battevano con le artiglierìe la piazza.
Crollavansi alle fulminate palle i bastioni della cittadella, rompevansi
le artiglierìe degli assediati, la piazza già difettava di vettovaglie;
Froelich compariva grosso e minaccioso a fronte del monte Gardetto.
Mandava dentro a fare un'ultima chiamata a Monnier il generale Skal,
portatore delle sinistre novelle dei repubblicani rotti in tutta Italia,
specialmente delle novità di Napoli, di Roma e di Toscana.

Monnier, avendo fatto quanto l'onore dell'armi, e la dignità della sua
patria da lui richiedevano, inclinò finalmente l'animo al trattare,
protestando però, volere solamente arrendersi alle armi Austriache, non
a quelle dei Russi, o dei Turchi, o dei sollevati. Patti onorevoli
seguitarono una difesa onorevole. Uscisse il presidio con ogni onore di
guerra, avesse sicurtà di passare in Francia per dove volesse, fino agli
scambj non militasse contro gli alleati, si desse a Monnier una guardia
d'onore di quindici cavalieri e di trenta carabine; nissuno di qualunque
nazione o religione si fosse, particolarmente gli Ebrei, o in Ancona, o
fuori nei dipartimenti del Tronto, del Musone e del Metauro, potesse
essere riconosciuto, o castigato, od in qualunque modo molestato nè per
fatti, nè per iscritti, nè per parole in favore della repubblica, e chi
volesse seguitare il presidio con le sostanze e con la famiglia, il
potesse fare liberamente. Fu, e sarà questa capitolazione, egregio e
perpetuo testimonio del valore e della generosità di Monnier. Così fra
tutti i comandanti di fortezze in Italia, solo Mejean, castellano di
Sant'Elmo, abbandonò i repubblicani, e quelli che si erano aderiti ai
Francesi: tutti gli altri ottennero, od almeno domandarono la salvazione
di coloro, che combattendo, o consentendo coi Francesi avevano contro di
se concitato l'odio degli antichi signori. Attraversava il presidio
Anconitano, ammirato e riverito da tutti, l'Italia, tornandosene in
Francia per la strada della Bocchetta.

Venuta Ancona in potere dei confederati, i Turchi, ed i Russi si diedero
al sacco; quelle misere terre già conculcate e peste da sì lunga guerra
prima della vittoria, furono condotte all'ultimo sterminio dopo di lei.
Froelich, siccome quegli che era uomo di giusta e severa natura, faceva
castigare aspramente gli avari e crudi conculcatori; il che accrebbe i
mali umori e le cause di disunione, che già passavano tra la Russia e
l'Austria.




LIBRO DECIMONONO

SOMMARIO

      Stato della Francia dopo le rotte d'Italia. Mala contentezza,
      e querele dei popoli contro il governo; loro desiderio
      universale di Buonaparte. Egli arriva dall'Egitto, e,
      distrutto il direttorio, reca in sua mano la somma delle cose
      col titolo di primo consolo. Indirizza i suoi pensieri alla
      conquista d'Italia, si accorda coll'imperator Paolo di Russia,
      ma non può coll'imperator Francesco, nè col re Giorgio. Suoi
      vasti concetti. Assedio di Genova, e generosa difesa fattavi
      dentro da Massena; resa della piazza.


S'avvicina il tempo, in cui l'Europa messa a soqquadro, ed a terrore
dalla sfrenata licenza sotto nome di libertà, debbe far trapasso alla
potestà assoluta sotto nome d'imperio; secolo turbolento, ambizioso e
superbo, che tormentò gli uomini coi due peggiori estremi, poi loro
lasciò la coda dello essere inabili ai benigni e liberi reggimenti. Era
il direttorio constituito in assai difficile condizione. Bollivano molte
parti in Francia, e tutte si volgevano contro di lui. La nazione
Francese, impaziente delle disgrazie per natura, ancor più impaziente
per la memoria delle vittorie, dava imputazione, per appagamento
proprio, a' suoi reggitori delle rotte ricevute, e della perduta Italia.
Moltiplici querele si muovevano in ogni parte contro di loro, e il meno
che si dicesse, era, che non sapevano governare; perchè chi gli
accagionava di tradimento, e chi del tenere il sacco a coloro, che con
le ruberìe avevano ridotto i soldati alla penuria ed impossibilità del
vincere. Quell'impeto, che era sorto pei tre nuovi quinqueviri, già era
per le ultime rotte svanito. Dominava nei consiglj legislativi, secondo
il solito, la perversa ambizione del voler disfare il governo per
arrivare ai seggi del direttorio; dal che nasceva, che eglino così nel
bene come nel male il direttorio contrariassero, nè vi fosse più modo
alcuno di governare. I soldati nuovamente descritti non marciavano, i
veterani disertavano per la strettezza dei pagamenti, le contribuzioni
non si pagavano, ogni nervo mancava; la guerra civile lacerava le
provincie occidentali, la discordia le meridionali; chi voleva le
opinioni estreme, chi le mezzane; molti che sapevano molto bene quello,
che si volessero, e molti ancora che nol sapevano, desideravano una
mutazione. Nè questa mutazione era evitabile, perchè nissun governo può
resistere in Francia alle sconfitte accompagnate dalla libertà dello
scrivere e del parlare. La fazione soldatesca, che mal volentieri
sopportava che il paese fosse retto dai togati, ed alla quale nissun
governo piace se non il soldatesco, guardava intorno, se qualche
bandiera chiamatrice di novità, ed alla quale potesse, come a centro
comune, concorrere, all'aria si spiegasse, proponendosi di sottomettere,
prima il governo col nome della libertà, poi il popolo col nome di
gloria. Tutte queste cose vedevansi gli uomini savi, nemici della
licenza; vedevanle i faziosi, amici della tirannide, e tutti pensavano
al ridurle ai disegni loro.

In questa congiuntura di tempi, sovveniva agli uni ed agli altri il nome
di Buonaparte, tanto glorioso per Francia, tanto temuto dai forestieri.
Esso solo, dicevano, potere ritornar a sanità, e ridurre in porto le
cose dello stato afflitto, esso rinverdire la gloria della desolata
repubblica, esso ricuperare le tanto predilette regioni dell'infelice
Italia. O fosse tradimento, o fosse incapacità, essere oscurato il nome
Francese per immoderate disfatte, e già l'Europa tante volte vinta
avventarsi contro le proprie terre di coloro che l'avevano vinta; esso
solo, il conquistatore d'Italia, a se medesimo sempre consentaneo, avere
alle repubblicane bandiere in lontani e barbari lidi conservato la
vittoria; la fama dei prosperi fatti di Egitto consolare in parte gli
animi attristati dalla calamità d'Europa; vedersi adesso, quanto un uomo
solo possa per la salute degli stati da eccessive forze assaliti, e
poichè morto era Joubert, e che Moreau e Massena non bastavano, perchè
non richiamarsi in sussidio della patria cadente Buonaparte l'unico?
Essere negli altri coraggio, essere ingegno, ma l'animo superatore di
ogni fortuna, ma il pensiero comandatore, e piegatore di ogni volontà in
un solo e generoso ed alto fine, in Buonaparte solo albergarsi: lui solo
essere mezzo a moderare, e quasi un freno a tanti dispareri e sospetti:
pruovassesi adunque quanto potesse una mente tanto potente, una felicità
tanto costante: con Buonaparte Italico aver prosperato la repubblica,
senza Buonaparte Italico essere caduta, con Buonaparte Italico ed
Egiziaco avere a risorgere. A questo modo nasceva in Francia un
desiderio accesissimo del capitano invitto. A lui si volgevano gli
amatori della gloria militare, perchè il credevano capace d'instaurarla;
i corrotti dall'appetito del comandare e del far sacco, perchè
confidavano, che ai soliti imperj e depredazioni gli potesse ricondurre;
i nemici della licenza, perchè sapevano ch'ei non l'amava, e che era
uomo da poterla spegnere; gli odiatori della guerra civile, perchè
speravano che l'avesse a terminare; i repubblicani ardenti, perchè non
dubitavano che disfacesse il direttorio; i repubblicani quieti, perchè
pensavano che avesse ad indurre un vivere libero senza eccesso; i dotti
ed i letterati, perchè si promettevano di esser bene trattati da lui; i
filosofi, perchè non ignoravano ch'ei sentiva molto liberamente nelle
cose religiose, ed il riputavano amico della libertà civile; i fautori
segreti dell'autorità regia, perchè avevano a loro medesimi persuaso,
siccome le voci ne erano corse, e ne era stato qualche pratica, ch'egli
fosse per consentire alla ritornata dei Borboni, e per restituire
l'antica signoria loro in Francia. Ognuno come redentore il guardava,
ognuno desiderava che tornasse a redimere la patria afflitta. Queste
affezioni erano sorte nei popoli, parte per le disgrazie, parte per lo
splendore delle vittorie, parte per le arti astutamente usate da lui e
da' suoi fautori, talmente che ciascuno credeva, ch'ei fosse per fare
ciò che ciascuno desiderava. Tanta è l'efficacia dei discorsi versipelli
nelle discordie civili, perchè le sette o non comunicano, o non si
prestano credenza fra di loro, e può chi sta sopra a tutte, lusingarle,
aggirarle, ingannarle a suo grado, e sicuramente tutte. Se il savio fra
i matti può tanto, è facile comprendere quanto possa l'astuto, che è un
savio raddoppiato, e Buonaparte fu astutissimo. Insomma la materia era
ben disposta a ricevere le Buonapartiane impronte. Adunque già fin da
quando si erano udite le prime sciagure d'Italia, era sorto fra i
desiderosi di cose nuove il pensiero di far tornare Buonaparte
dall'Egitto, il qual pensiero si rinfrescò maggiormente, e si mandò ad
effetto quando portò la fama, essere morto Joubert, combattendo nella
battaglia di Novi. In questo disegno entrarono Sieyes quinqueviro,
perchè vedeva, siccome uomo oculatissimo, che lo stato non poteva più
durare con quella maniera di reggimento, Barras quinqueviro per la
congiunzione antica, e forse per le speranze Borboniche, i generali
superstiti dell'esercito Italico, eccettuato Massena, il quale non era
punto affezionato a Buonaparte, ed i fratelli Giuseppe e Luciano
Buonaparte che aspiravano al dominio. Molto accomodato a' suoi fini era
il procedere di Luciano: affermava con gli amici, non potersi vivere con
quella constituzione, doversene creare un'altra: col pubblico
rammentava, e con vivi colori pingeva, prima le glorie, poi le sconfitte
d'Italia; lamentava la Cisalpina oppressa dalla tirannide di Trouvé e di
Rivaud; lodava e patrocinava l'Italia; predicava la libertà di Francia,
conculcata, come diceva, da un direttorio prepotente ed arbitrario.
Così, allettando, chiamava a se, ed al nome del suo fratello i gelosi
della libertà e della gloria Francese, i desiderosi della libertà
Italica, i cupidi delle spoglie Italiche. Viaggiavano le vele, erano
quelle di un bastimento Greco, portatrici dei desiderj comuni verso
l'Egitto, correndo la state del presente anno. L'avviso fu ed accetto,
ed opportuno.

Buonaparte, che conosceva ottimamente per la sua mente pronta e vasta,
per la perizia somma nelle faccende di stato, e per la cognizione
profonda che aveva di questa umana razza, quanto piena fosse la fortuna
che si parava davanti, e quanto fosse propizia la occasione di condurre
ad effetto i suoi pensieri smisurati, parendogli eziandio, che un mezzo
opportuno gli si offerisse di sottrarsi dall'Egitto, dove le cose sue
cominciavano a declinare, cupidissimamente si avviava alle sue nuove e
straordinarie sorti. Salpava dagli Egiziani lidi, conducendo con se i
suoi compagni più fidati di guerra, perchè aveva bisogno delle mani e
delle armi loro; i dotti ed i letterati più famosi, perchè si voleva
servire, come di ajuto molto potente, dell'autorità, delle lingue, e
degli scritti loro. Arrivava improvviso a Frejus: improvviso ancora,
disprezzate le leggi di sanità, perchè non voleva che la fama del suo
arrivo si raffreddasse, partendo, giungeva nel volubilissimo Parigi, che
bramosamente l'aspettava. Io non mi starò a raccontare le allegrezze che
si fecero in tutta Francia, quando si sparse la voce del suo ritorno:
basta, che le genti corsero a lui da ogni parte, come a trionfatore, a
salvatore, a redentore: già Francia era sua, quantunque uomo privato, e
generale senza esercito fosse. Lione sopratutto tripudiava per
un'insolita allegrezza, città ancor sanguinosa per l'imperio poco anzi
spento dei truculenti giacobini, sdegnata per le leggi soldatesche, che
contro di lei tuttavia vigevano. Toccò, passando, i tasti più teneri;
favellò di pace, di prospero commercio, di ferite civili da racconciarsi
da un giusto e mansueto governo. I Lionesi contenti speravano ed
amavano. A Parigi, ogni opinione, ogni affezione si voltava a lui: dava
buone parole a tutti, ma insomma pendeva al moderato, sapendo che tal
era il desiderio universale. I letterati massimamente, o poeti, o non
poeti, con ogni maniera più adulatoria si studiavano di compiacergli, e
con infinite lodi innalzavano insino al cielo il suo nome. Il
lusinghevole uso si propagava largamente: tutta Francia risuonava
d'encomj; la libertà era perduta già prima che nata.

Cacciò Buonaparte a punta di bajonette i consigli legislativi, cacciò il
direttorio, i soldati pagati dal governo si voltarono contro il governo:
ebbe paura sulle prime, poi fece paura agli altri; chiamò pazzo chi
credesse, che la realtà potesse prevalere alle repubbliche in Europa,
poi spense tutte le repubbliche, e creò in ogni luogo la realtà. Conosce
Europa il dì nove novembre, da cui poteva nascere un vivere moderato e
libero, e che non pertanto partorì un reggimento duro, tirato,
dispotico, e soldatesco. S'accorse tostamente Sieyes, che aveva trovato
un padrone, non un compagno, Barras un uomo che il volle allontanare da
se, non un amico che il riconoscesse dei benefizj, uno finalmente, che
anteponeva la potestà assoluta, alla quale aspirava, all'antiche
congiunzioni, ed alla gratitudine.

Incominciano le trilustri insidie. Buonaparte, dubitando che i Francesi
non fossero per tollerare pazientemente la grandissima mutazione che
preparava, e parendogli che a sostentare la sua immensa cupidità
bisognassero fondamenti straordinari, apprestava con infinita accortezza
allettamenti potentissimi. Fu maravigliosa l'arte sua nel vincere le
battaglie, ma assai più maravigliosa fu nell'adescar le genti. A duro
giogo le traeva; ma esso solo sapeva il fine. Spinte da gradite
apparenze di lieto avvenire, da lusinghevoli speranze di contentati
desiderj concorrevano cupidamente là, dov'ei voleva farle concorrere; nè
mai frutti tanto amari si annidarono sotto sì dolci scorze. Pace dentro,
pace fuori gli parvero i più forti fondamenti della sua potenza: i
Francesi stanchi ed afflitti da sì lunghe guerre, pace sopratutto
desideravano, purchè disonorata non fosse, del che non temevano con
Buonaparte capo. A questi fini indirizzava egli principalmente i suoi
pensieri. Speciale intoppo alla cittadina concordia gli parevano, ed
erano veramente gli spiriti esagerati, i quali non potendo per ambizione
riposare sotto alcuna potestà, nemmeno possono quando sono giunti essi
alla potestà suprema, posciachè tirannicamente procedendo, decimano
prima i popoli, poi se medesimi, e tutti i fondamenti dello stato fan
rovinare; non gli era ignoto, che il nome di costoro era odioso in
Francia; perciò fece avviso, che molto fosse, per operare a fine di
concordia, il cacciare questi commettitori di scandali, di risse e di
sangue: per la qual cosa, senza rimanersene ai formali giudizj, nè
differendo contro di loro i rimedj severissimi, gli allontanava
confinandogli in terre estreme o forestiere. Purgata la Francia da
questi uomini turbolenti, pensava al ribandire dal lungo esiglio coloro,
che avevano seguitato la parte del re, od almeno detestato le
esorbitanze, che ai tempi più acerbi della rivoluzione si erano commesse
in Francia. Pochi furono eccettuati dal clemente editto, piuttosto per
lasciare un appicco a nuove grazie, che per altro fine. Rientravano gli
esuli, non sotto i tetti proprj, non nei beni loro posti al fisco, ma a
rivedere i monti, i fiumi, le valli, e l'aere natio; il che era pur
parte di felicità. Gradivano infinitamente queste cose agli amatori del
nome reale, e ne auguravano delle maggiori. Della contentezza loro
godeva il consolo, volendo arrivare alla dominazione assoluta
coll'appoggio dei regj, e dei repubblicani. In questi pensieri tanto più
volontieri si confermava, quanto non dubitava, che sarebbero andati a
grado delle potenze Europee, siccome quelle che vi vedevano l'intenzione
data da lui nei campi di Leoben e di Campoformio, di voler rimettere i
Borboni, desiderio primo e principale dei principi, massimamente
dell'imperatore Paolo. Sperava, nella cupezza sua, che con questi mezzi
acquisterebbe pace con Europa, e tanta potenza in Francia, che senza
pericolo potesse finalmente scoprirsi dello aver preso il dominio per
se, non per altri. Il reggimento statuito da lui in Francia, in cui
parti principalissime erano il senato ed il corpo legislativo, non gli
dava apprensione, perchè del senato lo assicuravano le ricchezze, del
corpo legislativo le ambizioni. L'avere poi ridotto le amministrazioni
delle province ad uno invece di molti fece gli ordini meglio eseguiti,
l'erario pingue: ogni cosa si volgeva alla monarchìa. Correndo i soldi,
i magistrati obbedivano, i soldati marciavano: tutti benedicevano il
consolo. Credere, che i principj astratti prevalgano alle borse piene, è
cosa da pazzo.

A tutti questi maneggi gran momento arrecavano gli scienziati ed i
letterati, siccome quelli che avevano molta autorità sui popoli,
massimamente in Francia, dove erano uniti in certa spezie di
congregazione, non per legge, ma per uso. Per la qual cosa il consolo
gli accarezzava, gli arricchiva, gl'ingrandiva. Adulava l'instituto, e
l'instituto lui. In questo non tutti andavano allo stesso modo. Alcuni
s'accostavano a lui per gli allettamenti, altri per fin di bene,
credendo, o che egli andasse per se, o che il potessero tirare colle
persuasioni a volere la libertà. Piacemi fra questi nominare Cabanis,
nel quale se fosse maggiore o il ben pensare, o il ben dire, o il bene
scrivere, o il ben fare, io distinguere non saprei: certo tutte queste
qualità erano in lui molto eminenti. Questo edifizio degli scienziati e
dei letterati molto il puntellava, parendo a tutti, che a chi piacevano
gli uomini civili, dovesse anche piacere la civiltà, e con lei la
libertà, la quale sarebbe il compimento, e quasi il fiore della civiltà,
se gli avari e gli ambiziosi non la guastassero.

Grande flagello, da che aveva principiato la rivoluzione, era sempre
stata la guerra della Vendea, nella quale con infinito furore
combattendo e repubblicani e regj, avevano sterminato popolazioni
intiere, desolato paesi altre volte fioritissimi, commesso quello che
solo commettono nelle civili discordie, e forse neanco in queste gli
uomini arrabbiati gli uni contro gli altri. La forza non l'aveva potuta
spegnere, perchè irritava, le tregue nemmeno, perchè mal fide: ormai si
nominava guerra interminabile. S'accorgeva il consolo, quanta grazia
acquisterebbe fra i popoli, se pacificasse quelle terre rosse di tanto
sangue Francese: applicovvi l'animo, venne a capo dell'impresa. Fra il
terrore del suo nome, l'apparato de' suoi soldati, le promesse di
osservar la fede, le speranze segretamente date di voler procedere più
oltre, vennero i capi della Vendea ad una onesta composizione: la
concordia tornava sulle rive dell'insanguinato Ligeri; Parigi
maravigliato vedeva i capi della Vendeese guerra. Ammiravano i popoli il
consolo pacificatore, uguale nel far le guerre, uguale nel far le paci.

Forti amminicoli a quanto macchinava, pensava che fossero gli uomini di
chiesa tanto maltrattati dal direttorio. Volle tirargli, e il fece
agevolmente. Diè patria ai preti fuorusciti, libertà ai carcerati,
sicuro vivere ai nascosti. Queste cose faceva apertamente, molte altre
prometteva segretamente: i preti tutti, anche quelli che col crocifisso
in mano avevano concitato le Vendeesi popolazioni contro i repubblicani,
amavano e fomentavano la sua grandezza. S'aggiunse, che onorò con
pietosi uffizj Pio sesto, papa morto, che aveva perseguitato vivo.
Ordinava per lui solenni esequie in Valenza di Delfinato; il chiamava
giusto, virtuoso, santo; affermava, avere per forza, e per mali consigli
fatto guerra a Francia. Questo favellare maravigliosamente piaceva a
coloro, che sentivano ancora di religione, massimamente ai ministri di
lei. Già non solo vincitore e riformator generoso del governo, ma ancora
instaurator pio dell'antica religione di Francia il chiamavano. Vacando
il trono pontificale per la morte di Pio sesto, eransi a questo tempo
adunati i cardinali in conclave a Venezia per intendere alla elezione
del nuovo pontefice. Temeva il consolo, che si creasse, dovendo la
elezione farsi in luogo suddito all'Austria, un pontefice troppo
aderente a questa casa con pregiudizio degl'interessi di Francia e
proprj. Perciò andava moltiplicando ne' suoi segni di affezione verso la
religione, e nutriva con grandi speranze i ministri di lei. Si poteva
facilmente pronosticare da questi primi favori, ch'ei voleva venirne,
quanto alle faccende ecclesiastiche, ad ordini legittimi e definitivi.
Ciò era cagione che i cardinali raccolti in Venezia non disperassero di
Francia, e non consentissero ad innalzare al pontificato un cardinale,
che si fosse dimostrato troppo contrario a lei. Si aggiungeva a favore
di Francia e del consolo, che non senza grave sospetto stavano i
cardinali intorno alle intenzioni dell'Austria rispetto al patrimonio
della chiesa. Le dimostrazioni da lei fatte di aver voluto far correre a
Roma Froelich, lo avere lui penato a ratificare la convenzione conclusa
tra Garnier, gl'Inglesi ed i Napolitani, e molto più il desiderio, anzi
la volontà evidentemente scoperta dall'Austria di serbarsi le legazioni,
gli avevano messi in sentore. Perlocchè desideravano di assicurarsi
dell'Austria per mezzo dell'amicizia di Francia. Questi umori erano
astutamente fomentati dal consolo e gli dettero facilità di fermare le
cose di Roma. Oramai si era accorto, che invece di combattere contro
l'Europa e la santa sede, era arrivata la stagione, in cui egli poteva
combattere, della santa sede servendosi, contro l'Europa; e siccome si
era pruovato, che il gridare libertà senza religione aveva avuto cattivo
fine, si risolveva a gridare libertà con religione insino a tanto che le
radici della sua potenza essendo ferme, potesse spegnere la prima, e
muovere a suo talento la seconda: tutto si volgeva a sua grandezza.

Ma primo ed universale desiderio della Francia tanto rotta e sanguinosa,
era la pace. Questa inclinazione assecondava il consolo, non che
sperasse di ottenerla con tutti, ma l'offerirla a tutti gli pareva
confacente a' suoi pensieri. Questo ad ogni momento inculcava, per
questo essere venuto dall'Egitto, abborrire la guerra, abborrire i
conquistatori, pregare Iddio, che gli concedesse tanto di vita, che
potesse dar pace alla Francia, pace all'Europa afflitte; solo per questo
desiderar di vivere, la guerriera gloria essergli venuta a tedio, solo
piacergli la pacifica. Questi discorsi faceva con sì efficaci parole, e
con fronte tanto pietosa, che tutto il mondo credeva che fossero
sinceri.

Pensava, che a' suoi fini molto valesse, e fosse molto ricercata dalle
cose presenti, se non la pace, la offerta almeno della pace
all'Inghilterra. Scriveva una molto bene elaborata lettera al re
Giorgio: la guerra avere forse ad essere eterna? Non esservi forse alcun
modo di finirla con qualche onesta composizione? Due nazioni grandi e
potenti dovere forse porre in non cale la ricchezza dello stato, la
felicità delle famiglie? Non sentir loro, non toccar con mano, la pace
siccome è la cosa più desiderata di tutte, così ancora essere la più
gloriosa? Sapere, che la Francia, e l'Inghilterra potevano per la
potenza loro ancora molto tempo straziarsi, ma sapere ancora, che il
destino di tutte le nazioni pendeva dal fine di una guerra, per cui
tutto il mondo ardeva. Rispose acerbamente per bocca del ministro
Grenville il re Giorgio, avere la Francia desolato la terra, avere i
medesimi principj e le medesime cagioni a partorire i medesimi effetti;
essersi servita dei trattati di pace, dei trattati d'alleanza a
distruzione degli amici, e degli alleati suoi; non sapersi, se il
governo nuovo prodotto da una rivoluzione nuova fosse per cangiar
d'opere, ed offerisse maggiore sicurtà a chi trattasse con lui; non
potersi fidare in proteste generali di desiderj pacifici; non vane
parole, ma l'esperienza sola poter convincere altrui, che altro si
voleva adesso, da quello che si era voluto prima; desiderare il re la
pace, ma sicura per se, sicura pe' suoi alleati; solo, e fidato mezzo di
sicura pace essere il rimettere in Francia quella stirpe di principi,
che per tanti secoli l'avevano governata con prosperità dentro, con
dignità fuori; nondimeno ciò accennare solamente il re alla Francia, non
richiedernela; non volere, nè pretendere prescrivere forma di
reggimento, o capi ad una nazione grande e potente; solo volere la
sicurezza sua, solo volere la sicurezza de' suoi alleati; essere per
venir volentieri ad un accordo, quando giudicasse di poter convenire con
sicurezza, ma per ancora non conoscersi sufficientemente i principj del
nuovo governo, non congettura probabile potersi fare dalla stabilità
sua. A questo modo furono abbandonati i ragionamenti della concordia tra
Francia ed Inghilterra. Pure ciò conseguì il consolo, che la
continuazione della guerra s'imputasse non a lui, ma al re Giorgio.

Erano tra Francia ed Inghilterra odio vivo, interessi diversi, vicinanza
gelosa, pace difficilissima: molto diverse condizioni passavano tra
Francia e Russia. Era l'Austria alleata naturale dell'Inghilterra, la
Russia per caso. Ciò si sapeva il consolo; neanco ignorava quali
freddezze corressero allora tra Francesco e Paolo. L'avere l'Austria
voluto por piede in Roma, il non aver voluto rimettere il re di
Sardegna, l'essere stati i suoi soldati aspramente trattati da Froelich,
l'avere l'arciduca Carlo abbandonato, correndo verso il Reno, Suwarow in
grave pericolo nella Svizzera, il manifestare in ogni cosa il desiderio
di un dominio universale in Italia, avevano raffreddato l'ardore di
Paolo, e fattolo indispettire contro il suo alleato, ancorachè egli
medesimo non avesse avuto l'animo alieno dallo avere un seggio sicuro,
per servirsene come di emporio e di scala, nel regno di Napoli, effetto,
che aveva tentato di conseguire per recenti negoziati col re Ferdinando.
Questa mala disposizione dell'imperatore Paolo verso l'imperatore
Francesco astutamente fomentava Buonaparte, vivamente rappresentando al
primo l'ambizione del secondo: volere, diceva, oltre gli stati di
Venezia, datigli in compenso dei Paesi Bassi, tenersi ancora lo stato di
Milano, e Mantova, ambidue conquistati in gran parte col valore, e col
sangue dei soldati Russi, nè contento a questo, appetire le tre
legazioni del pontefice; avere altresì capriccio sul Piemonte, e per
questo avere ostato a Suwarow, quando voleva restituire al suo antico
seggio il re Carlo Emanuele; quanto a lui non fare altro disegno sopra
l'Italia, se non quello di ridurla alle condizioni di Campoformio, di
render sicura la independenza del pontefice e del re di Napoli, di dare
sesto conforme, ed ordini più monarcali alla Cisalpina, di rimettere in
Piemonte il re di Sardegna, quando non si trovasse altro mezzo di un
onesto compenso. Quanto all'Inghilterra, rammentava il suo insolente
dominio sui mari, la generosità di Caterina dell'averlo voluto frenare,
la libertà del Baltico, e la franchigia dei neutri ai tempi di guerra
con magnifiche parole commendando. Aggiungeva a tutte queste
insinuazioni certe espressioni, che indicavano a Paolo la sua intenzione
di dar compimento alle pratiche incominciate per mezzo del conte
d'Entraigues della rinstaurazione dei Borboni. A sì fatte promesse e
protestazioni si lasciava muovere Paolo: il consolo, per fargli dar la
volta intieramente, pagava, provvedeva di tutto punto, e rimandava
liberi al loro signore i soldati Russi fatti prigionieri nelle guerre di
Svizzera e d'Olanda. Parve atto generoso, ed arra conveniente dei
disegni avvenire. Da tutte queste cose mosso il sovrano di Russia,
voltando lo sdegno, siccome quegli che era subito nelle sue risoluzioni,
da Francia contro Inghilterra, nè vedendo, perchè era di animo sincero,
quello che covasse sotto alle lusinghevoli parole del consolo, il
riceveva nella sua amicizia, e si riduceva alla sua volontà,
dichiarando, non voler più partecipare nella lega, e richiamava in
Russia le sue genti, che ancora stanziavano in Germania. Poscia,
accendendolo vieppiù le speranze dategli, rinnovava contro la potenza
marittima dell'Inghilterra i patti della lega del Nord, cacciava da
Pietroburgo gli agenti del re Giorgio, imputando agl'Inglesi l'esito
infelice della spedizione d'Olanda. Così Paolo, scostandosi
dall'amicizia d'Austria e d'Inghilterra, si precipitava in quella di
Francia. Parve a tutti, ed era veramente questa mutazione di grandissima
importanza, e fu forte sostegno all'esaltazione del consolo.

Rappacificatosi Buonaparte coll'imperatore Paolo, pensava a confermarsi
l'amicizia della Prussia. Non gli accadde di sforzarsi molto in queste
faccende, perchè, pieno sempre in tutte le sue azioni d'incredibile
simulazione e dissimulazione, ora con dare intenzione del non essere
alieno dal riporre i Borboni, ed ora col rappresentare l'ambizione
dell'Austria, ottenne facilmente che Federigo Guglielmo, perseverando
nell'amicizia fermata in Basilea, consentisse alle ultime mutazioni
fatte in Francia, e lui come capo del governo francese riconoscesse.

L'Austria restava sola sul suo continente contro la Francia. Tentava il
consolo l'animo dell'imperatore Francesco, offerendogli di tornare alle
stipulazioni di Campoformio, con quel di più, che si negozierebbe per
sicurezza delle monarchìe, e delle possessioni Austriache in Italia.
Ripugnava l'Austria al rinunziar del tutto ai frutti delle ultime
vittorie, e le pareva cosa enorme, conservando gli stati Veneti, che gli
erano stati dati in ricompensa del Brabante, il non conservare lo stato
di Milano, antica sua possessione, riconquistata principalmente per gli
sforzi e pel sangue de' suoi soldati. Nè si fidava punto delle promesse
di Buonaparte, siccome quella, che avendo avuto con lui molti e spessi
negoziati, conosceva di che sapesse. Non gli sfuggiva oltre a ciò, che
il rimettere Buonaparte nello stato di Milano, importava il rendere
incerta e vacillante la possessione degli stati Veneti, e che con un
uomo tanto attivo, glorioso e superbo, qual era veramente il consolo,
non poteva senza pericolo consentire allo spartimento con esso lui della
signorìa d'Italia. In mezzo a tutti questi pensieri si accostarono le
instigazioni dell'Inghilterra molto intenta a difficoltare queste
pratiche, perchè vedeva nel mondo quieto la sua ruina. Offeriva denaro,
e cooperazione sulle coste di Francia. Per le quali cose, e considerato
altresì, che i veterani di Buonaparte erano periti o di peste in Egitto,
o di ferro in Italia, si risolveva Francesco a ricusare la concordia, ed
a voler pruovare, che cosa seco portasse la fortuna della guerra. Godeva
Buonaparte parimente dell'offerta, e della rifiutata pace, perchè non
aveva sincero desiderio di convenire coll'Austria. Così fermando la
maggior parte del mondo in suo favore, confermava in Francia i contenti,
cattivava gli scontenti, e parte con fatti, parte con isperanze
conseguiva, che l'universale dei Francesi amasse il suo governo,
desiderasse la sua grandezza, e volentieri si disponesse a fare quanto
ei desiderasse: precipitavano i popoli a tutte le sue volontà. Tutta
Francia correva alle nuove sorti, e se Buonaparte generale l'aveva fatta
gloriosa in guerra, tutti confidavano, che Buonaparte consolo la farebbe
e gloriosa in guerra e felice in pace.

Quanto alla guerra ottimamente considerati furono i suoi consigli:
mandava nuove genti, quasi tutte veterane, a Moreau confermato da lui al
governo dei Renani, il quale doveva sostenere il pondo degli Austriaci
in Germania. Dall'altro lato, avendo sempre più i pensieri accesi alla
ricuperazione d'Italia, inviava in Liguria Massena, acciò facesse pruova
di tener lontano il nemico dalle frontiere di Francia, e conservasse il
possesso di Genova, fino a tanto che egli medesimo con un forte esercito
arrivasse nelle pianure d'Italia. Congregava molti soldati veterani, e
molti nuovi in Digione, donde pensava, secondochè gli mostrasse il tempo
e le occasioni, o di condursi in Germania, se Moreau abbisognasse del
suo ajuto, od in Italia se il generale dei Renani combattesse
felicemente. Di questo aveva grande speranza per la perizia di Moreau, e
la fortezza delle genti accolte sotto a lui. Per la qual cosa il suo
principale intento era di condurre le genti adunate in Digione, che col
nome di esercito di riserva chiamava, nei campi d'Italia, pieni ancora
della fama di tante sue vittorie. A questo modo adunque ordinava la
guerra contro l'Austria, che nel corno destro estremo guidasse i
repubblicani Massena, nel sinistro Moreau, nel mezzo prima Berthier, poi
egli stesso. Certamente nè pruovati, ne più eccellenti, nè più famosi
capitani di questi non erano mai stati al mondo, e da loro aspettavano
gli uomini maravigliati fatti maravigliosi.

Essendo la guerra imminente gridava con la vincitrice voce Buonaparte a'
suoi soldati: «Quando promisi la pace, in nome vostro la promisi: voi
siete quegli uomini medesimi, che conquistaste la Olanda, il Reno,
l'Italia, voi quelli stessi, che già vicini, sforzaste alla pace la
spaventata Vienna. Soldati, avete voi ora ben altro carico, che quello
di difendere le frontiere vostre: ite, invadete, conquistate i nemici
territorj. Voi foste già tutti a molte guerre, voi sapete che per
vincere, e' bisogna soffrire: in poco d'ora non si possono ristorare i
danni di un cattivo governo. Dolce sarammi, a me, primo magistrato della
repubblica, il poter dire alla Francia attenta, questi sono i più
disciplinati, i più bravi sostegni, che si abbia la patria. Sarò,
soldati, quando fia venuto il tempo, sarò con voi. Accorgerassi
l'Europa, che voi siete quella valorosa stirpe, che già tante volte a
maraviglia la costrinse». Così aggiungendo impeto a valore, faceva
uomini fortissimi alle battaglie.

L'esercito Italico afflitto dalle disgrazie titubava; i soldati
rompevano i freni dell'obbedienza: già la stagione si rendeva propizia.
Buonaparte vincitore mandava loro dicendo: «Non odono le legioni le voci
dei loro ufficiali; lasciano la diecisettesima sopra tutte, le insegne.
Adunque son morti tutti i bravi di Castiglione, di Rivoli, di Newmarket?
Avrebbero essi eletto il perire, piuttostochè abbandonar le insegne. Voi
parlate di provvisioni manche: che avreste fatto, se come la quarta, e
la vigesima seconda leggiere, la diciottesima, e la trigesima seconda
grosse, fra deserti, senza pane, senz'acqua, a mangiar ridotte carni di
sozzi animali, trovati vi foste? La vittoria, dicevano, ci darà pane, e
voi disertate le insegne! Soldati dell'esercito Italico, un nuovo
generale vi governa: quando più splendeva la gloria vostra, ei fu sempre
il primo fra i primi. In lui fidatevi, con lui andrete a nuove vittorie.
Sarammi, così comando, dato conto di quanto ogni legione farà, massime
la diecisettesima leggiere, e la sessagesima terza grossa:
ricorderannosi della fede, che già ebbi in loro».

Queste parole maravigliosamente accendevano quegli animi valorosi. Era
l'esercito Italico, in cui si noveravano poco più di venticinque mila
soldati, distribuito nelle stanze al modo che segue. La destra governata
dal generale Soult, da Recco in Riviera di Levante per monte Cornua e
Torriglio, e dalla Bocchetta per Campofreddo, Stella, Montelegino in
riviera di Ponente sino a Cadibona e Savona si distendeva; presidiava
Gavi e Genova, in cui alloggiava il generalissimo Massena. La sinistra,
che obbediva al generale Suchet, custodiva la riviera di Ponente da Vado
fino al Varo con presidj posti nei principali luoghi di monte San
Giacomo, Settepani, Santo Stefano, Madonna della Neve, Montecalco,
Montegrosso, e nei sommi gioghi dell'Alpi Marittime; fronte certamente
troppo lunga per potersi guardare convenientemente con sì poche genti.
Ma Genova necessitava i consigli dei Francesi, perchè importava ai
disegni ulteriori del consolo, ch'ella si tenesse lungamente, e voleva
Massena conservarsi un campo largo per le tratte delle vettovaglie, di
cui penuriava, il che l'aveva fatto risolvere a non cedere le riviere,
se non quando a ciò fosse sforzato.

Da un'altra parte Melas, il quale, abbenchè fosse guerriero avveduto e
sperimentato, e forse appunto perchè era, non poteva persuadere a se
medesimo, che le genti raccolte in Digione fossero una tempesta, che
avesse a scagliarsi contro l'Italia, parendogli impossibile, che dopo
tante rotte avessero potuto i repubblicani in così poco tempo raccorre
genti, ed armi sufficienti per fare un moto di tanto momento su quei
campi stessi dove e donde erano stati, pochi mesi innanzi, da lui vinti
e cacciati. Non misurava egli bene la prontezza di Buonaparte, nè la
docilità dei Francesi a correre là dove il nome suo e la sua voce gli
chiamavano. Laonde ei se ne viveva troppo alla sicura su quanto potesse
succedere alle spalle, e sul suo destro fianco. Ciò fu cagione, che
tutto intento al cacciare il nemico dalle riviere e da Genova, egli
indirizzò tutto lo sforzo contro un'ala estrema delle forze Francesi,
contro passi difficili, contro rocche sterili, lasciando per tal modo
aperto il campo all'avversario allo scendere nelle grasse e facili
pianure della Lombardìa con tutto il pondo della mezzana parte delle sue
forze. Dagli accidenti, che si racconteranno, sarà manifesto, che Melas
commise un gravissimo errore, perchè fosse appunto quello che Buonaparte
desiderava che facesse; il che tanto è vero, ch'io sto per credere, che
l'aver lasciato le riviere di Genova con presidio sì debole, tanto
disteso la sua fronte, e continuato nella possessione della capitale
della Liguria, siano stati piuttosto astuzie di Buonaparte per allettar
Melas con la facilità dell'impresa a portar la guerra in questi luoghi,
che errore od impotenza. Ad ogni modo non si vede, quale grande momento
potesse recare all'Austria l'impadronirsi di Genova, che non poteva, e
forse non voleva, e delle riviere, che certamente nè poteva, nè voleva
conservare. La speranza poi, che il comparire delle Austriache insegne
sulle frontiere di Francia fosse per farvi muovere i popoli contro
Buonaparte, era del tutto vana, e certamente tale parrà a chi abbia
conosciuto la natura di quei tempi. Non in Francia, nè sulle rocche
Liguri, ma nelle grasse pianure del Piemonte e della Lombardìa si aveva
a giudicare la lite, se a discrezione di Francia o d'Austria dovesse
restare esposta l'Italia. Perciò gli Austriaci, che erano padroni dei
passi, gli doveano guardare gelosamente, ed anche star grossi nella
pianura, non andarsi a sprolungare in un estremo punto del campo di
guerra. Andando Melas dall'uno lato contro Genova, dall'altro contro
Nizza, voltava le spalle a Buonaparte, che veniva da Digione, caso di
guerra molto singolare, che dinotava nel generale Austriaco, o troppa
confidenza in se medesimo, o troppa ignoranza dei disegni già
pubblicamente accennati dell'avversario, o troppo falsa misura di quanto
questi potesse fare in breve tempo con que' suoi Francesi tanto
confidenti in lui, tanto pronti alle armi, tanto impazienti delle rotte,
tanto gelosi dell'onor militare.

Gli Austriaci, che molto prevalevano pel numero a Massena, erano per
modo alloggiati, che tutto il territorio Ligure fasciando, da Sestri di
Levante per la sommità degli Apennini opposte a quelle, che occupavano i
Francesi, si distendevano fino al colle di Tenda. Governavano a sinistra
Otto, poi seguitando a destra Hohenzollern, a Novi, rimpetto a Gavi, ed
alla Bocchetta; il generalissimo Melas al Cairo; Esnitz a Ceva
all'incontro di Suchet, e finalmente sulla estrema punta destra Morzin
fra Cuneo e le falde del colle di Tenda. Accingendosi Melas ad invadere
il Genovesato, preambolava con parole dolci ad aspri fatti. «Genovesi,
diceva, io vengo nella vostra patria, non per conquistare, nè per
soggiogarvi, ma per combattere un nemico, che uguaglianza e libertà
promettendovi, vi ridusse, come tanti altri disgraziati popoli, alla
miseria ed alla disperazione. L'imperator mio signore non desidera
conquiste, solo vuole levarvi dal collo il giogo al quale vi ha posti un
intemperante conquistatore; ei vuole che siano salve le proprietà, salva
la religione, salvi e felici i popoli. Ei lo vuole, ed ei lo fa:
guardate le provincie dalle nostr'armi restituite a libertà. Nè meno
tenero egli è della vostra patria. Chiamerò in nome suo al governo i più
virtuosi, i più savj cittadini che siano fra di voi. Liberi saranno i
porti, libero il commercio, vera ed unica fonte della prosperità vostra:
la miseria cambierassi in ricchezza, l'oppressione in libertà; io
vincitore, di ciò v'affido e v'assicuro».

Un Azzeretto Genovese, prima ai soldi di Francia, poi a quei d'Austria,
faceva similmente in questi giorni preparazione per turbare le cose di
Genova. Impetuosamente procedendo, pur troppo acerbe ed immoderate
parole gettava contro i Francesi in un suo manifesto, ed esortava i suoi
compatriotti a combattergli, ed a vendicarsi in libertà. Le armi
dovevano definire, ed alle armi si veniva, perchè non si fece pei
Genovesi alcun movimento in favor della lega, secondo le speranze date
dal fuoruscito Azzeretto.

Aveva Melas condotto il grosso de' suoi alle stanze delle Carcare,
intendimento suo essendo di spignersi avanti, cacciando gli avversarj
dai sommi gioghi a Savona, per separare e disgiugnere in tale modo l'ala
sinistra dei Francesi dalla mezza, e dalla destra che combatteva nella
riviera di Levante. Ottenuto il quale intento, gli si spianava la
strada, essendo questo l'ultimo fine de' suoi pensieri, a serrare
Massena dentro Genova, ed a costringerlo alla dedizione. Ma perchè il
generale di Francia non potesse far correr gente dalla riviera di
Levante in ajuto di quelle che dovevano sostenere l'assalto su quella di
Ponente, ordinava a Otto, che assaltasse i Francesi alloggiati sotto la
condotta di Miollis, a Recco, Torriglio, Scafera, Sant'Alberto, monte
Cornua, monte Becco, e monte delle Fascie. Melas voleva al tempo stesso
che Hohenzollern desse dentro ai posti della Bocchetta, e ad ogni modo
gli conquistasse. Spuntava appena il giorno dei sei aprile, che i
Tedeschi, partendo dalle Carcare divisi in tre schiere, s'incamminavano
alle ordinate fazioni. La mezzana condotta da Mitruschi, marciando per
Altare e per Torre, si avvicinava a Cadibuona, posto molto fortificato
dai Francesi, e chiave e momento principale di tutta quella guerra. Il
generale San Giuliano colla sinistra faceva opera d'impadronirsi di
Montenotte per quinci accennare contro Sassello, dove alloggiava un
grosso corpo di repubblicani. Finalmente la destra, che obbediva ad
Esnitz ed a Morzin, passando per le Mallare, ed avvicinandosi alle fonti
della destra Bormida, aveva carico di sforzare i passi del monte San
Giacomo. Questi assalti con molt'arte ordinati a questo fine tendevano,
che per gli Austriaci si occupasse Savona; perchè per tal modo restava
smembrato Suchet da Massena. Si combattè dapprima da ambe le parti molto
valorosamente a Torre, avendo gli Austriaci il vantaggio del numero, i
Francesi del luogo. Finalmente superarono i primi quell'antiguardo, e
tutto lo sforzo si ridusse sotto le trincee di Cadibuona. Quivi fu molto
duro l'incontro, e la battaglia si pareggiò lungo tempo: ma finalmente
fe' dare il crollo in favore delle armi imperiali la mossa di un
valoroso battaglione di Reischi, il quale, assaltate di fianco le
trincee, costrinse i repubblicani alla ritirata, non senza tale
disordine delle ordinanze, che se non fosse stato presto Soult a
sopraggiungere con ajuti freschi, sarebbero stati condotti a molta
ruina. Ma non potè nemmeno la presenza e l'opera di Soult ristorare la
fortuna; perchè gli Austriaci, seguitando l'impeto della vittoria,
obbligarono il nemico a ricoverarsi, girando a stento per quelle sommità
di monti, al monte Ajuto, munito ancor esso di qualche fortificazione.
Volle Melas torre quel nuovo ricetto al nemico, mandò all'assalto
Lattermann e Palfi con cinque battaglioni di granatieri, e col
reggimento di Spleny. Gli uni e l'altro fortemente urtando, i primi da
lato, il secondo da fronte, sloggiarono i Francesi da quel forte sito, e
se ne impadronirono. Fecero i repubblicani una nuova testa a Montemoro:
Melas, combattendogli da fronte, e girando loro alle spalle ed ai
fianchi, dall'una parte verso Vado, dall'altra vesso Arbizzola, e dando
perciò loro timore di essere tagliati fuori, gli costrinse a dar
indietro col ritirarsi disordinatamente a Savona. Seguitarongli,
pressandogli molto alle terga, i vincitori, e con essi alla mescolata
entrarono nella città. Soult, non standosene ad indugiare, introdotta
nella fortezza quanta vettovaglia potè in quell'improvviso e pericoloso
accidente, si ritirava a Varaggio, dopo di aver combattuto piuttosto da
vincitore che da vinto gl'imperiali, che già erano scesi ad Arbizzola.
Riuscirono molto micidiali quest'incontri alle due parti: i Francesi
patirono di vantaggio, trovandosi in minor numero.

Frattanto Esnitz aveva assaltato monte San Giacomo custodito da Suchet,
che virilmente vi si difendette qualche tempo. Ma le rotte di Cadibuona
e di monte Ajuto, colla occupazione di Savona, rendendo le sue
condizioni molto pericolose, fe' sgombrare i suoi da quel forte sito,
abbandonando anche gl'importanti posti di Settepani, Santo Stefano, e la
Madonna della Neve. Fece una valida resistenza a Melogno Seras: poi fu
costretto a ritirarsi, ma minaccioso e contrastante, le mosse retrograde
degli altri seguitando. Entrarono gli Austriaci vittoriosi in Vado.
Suchet per le terre di Finale, Gora, Bardino, la Pietra, e Loano
indietreggiava fino a Borghetto.

Nè meno felicemente si era combattuto per gli Austriaci in riviera di
Levante, ed alla Bocchetta; perchè Otto assaltando con molto impeto
monte Cornua, dopo grave contrasto, il superava. Superarono
medesimamente gli Austriaci monte delle Fascie, costringendo i Francesi
a ritirarsi insino a Quinto. I posti di Torriglio e di Scafera vennero
anche in potestà degl'imperiali, essendosi ritirati i repubblicani, che
gli difendeveno, a Prato. Così la Sturla sotto, il Bisagno sopra
separavano i due nemici, e gli Austriaci dall'eminenza del monte delle
Fascie vedevano, ed erano veduti da Genova; il che era cagione di
terrore agli addetti alla parte Francese, di conforto a coloro che
parteggiavano per gli Austriaci e per l'antico governo.

Fortissimo era l'alloggiamento dei Francesi alla Bocchetta, e molto
ardua la sua espugnazione, avendo voluto assicurarsi di quella strada
facile ed aperta contro il nemico, che venisse dai piani della
Lombardia. Gli assaltava Hohenzollern coi due reggimenti di Kray e
d'Alvinzi condotti dal generale Rousseau, e l'una dopo l'altra, non
senza però molto contrasto e sangue, si recava in mano, conquistando
tutte le trincee e le artiglierìe che le guernivano. Per questa fazione
acquistarono gli Austriaci il passo nella valle della Polcevera, con la
facoltà di stringere più da vicino Genova. Rannodaronsi i Francesi a
Pontedecimo.

Massena, che prevedeva che non avrebbe potuto tenersi lungamente in
Genova, se gl'imperiali fossero troppo vicini alla mura, perchè più
presto gli sarebbero mancate le vettovaglie, fece pensiero di
allargarsi. Siccome poi era uomo generoso e d'animo invitto, non
contentandosi al volersi acquistare un campo più largo, benchè fosse
molto inferiore pel numero dei soldati al nemico, si deliberava a far
opera di rompere gli Austriaci sulle alture sopra Savona per
ricongiungersi con l'ala governata da Suchet. A questo fine gli mandava
dicendo, che attendesse ad assaltar il nemico, ed a ricuperare i luoghi
perduti di Settepani, Melogno e San Giacomo. Perchè poi Otto non potesse
mandar soccorsi a Melas, ordinava a Miollis, che si sforzasse di cacciar
gli Alemanni dal monte delle Fascie, dal monte Cornua, e da altri luoghi
circonvicini. Riusciva a Miollis felicemente l'impresa. Fecero gli
Alemanni grave perdita in questo fatto di morti, feriti e prigionieri.
Ma l'evento della guerra, ed il destino di Genova erano per giudicarsi
nella riviera di Ponente. Pensava Massena a riuscire, rotti i Tedeschi
sui monti, nelle vicinanze del Cairo, dove Suchet doveva venire a
congiungersi con lui, se avesse potuto superar le alture, sopra le quali
i nemici si erano fortificati. Marciava Massena inferiormente più
accosto al mare per assaltar Montenotte, Soult superiormente, e a destra
per impadronirsi di Sassello, quindi del monte dell'Armetta, poi di
Mioglio, e del ponte Invrea. Quivi avrebbe potuto unirsi a Massena
venuto da Montenotte. Così uniti speravano di poter marciare verso il
Cairo, confidando anche di trovarvi Suchet. Soult, percosso in sul primo
giungere un corpo Austriaco, che posto a Nostra Donna dell'Acqua il
poteva battere sul suo fianco destro, ed avendo vinto, e cacciato sino
alle sponde del torrente Piotta oltre i monti, superava ogni ostacolo,
s'impadroniva di Sassello, e più oltre procedendo recava in poter suo la
cresta importante del monte Armetta. Ripreserla i Tedeschi,
racquistaronla i Francesi dopo un gagliardo scontro: in questi impetuosi
e spessi affrontamenti si spargeva molto sangue. Restava superiore
Soult, che in tutti questi fatti sostenne le voci di capitano forte, ed
esperimentato alla guerra. Nè più altro impedimento gli restava a
superare per arrivar al compimento del suo disegno per al Cairo, se non
se i posti di Mioglio, e di ponte Invrea. Vi sarebbe anche riuscito,
come pare non potersi dubitare, se la fortuna si fosse scoperta tanto
favorevole a Massena, quanto si era scoperta a lui. Ma le cose
succedettero sinistramente nella parte condotta dal generalissimo. Si
era Melas mosso, non presumendo che tanta audacia s'allignasse nei
Francesi, che potessero far pensiero di attaccarlo, per andare ad
assaltar Voltri col fine di congiungere le sue genti con quelle di
Hohenzollern, e di serrare Genova. Trovò che i Francesi lo avevano
prevenuto, che Soult già tanto si era inoltrato, che il suo fianco
sinistro non era più sicuro, e che correva pericolo, che le due ali di
Massena e di Suchet si unissero sulle rive della Bormida; il che gli
sarebbe stato di gravissimo pregiudizio. Gli sopravvennero in questo
punto le ingratissime novelle, che la squadra di San Giuliano, ferita
con molta gagliardìa da Soult alla Veirera, aveva patito molto danno, e
retrocedendo frettolosamente era stata costretta a ritirarsi a ponte
Invrea. In questo pericoloso punto Melas, non turbata la mente, nè
diminuito l'animo, si appigliava prestamente ad un partito, che solo il
poteva riscuotere dal mal passo in cui era ridotto. Avvisò che l'evento
della battaglia pendeva dalla schiera di Massena, e che se gli fosse
venuto fatto di obbligarla a ritirarsi rotta e sconquassata, sarebbe
stato Soult obbligato a tornare indietro. Riuscì la fazione, come
l'aveva preveduta. Riscontratosi con un corpo assai grosso di Francesi a
Stella, lo rompeva, non senza molta uccisione. Poi seguitandolo fino a
Croce, e combattendo di bel nuovo in questo secondo sito lo sbaragliava.
Al tempo medesimo Lattermann, viaggiando sulla spiaggia, s'impadroniva
di Varaggio, che era stato l'alloggiamento principale, donde poco
innanzi Massena era partito per andare alla fazione di Montenotte. Penò
molto Massena, dopo questa rotta, a condursi a sicuro luogo in
Cogoletto; perchè gli fu forza, essendo la strada a riva il mare in
potestà di Lattermann, camminare per luoghi erti e montuosi. Melas,
conoscendo, che il non dar respiro a Massena, era un vincere Soult,
mandava prestamente Lattermann ad assalir Cogoletto. I granatieri di San
Giuliano ferirono con molta forza i Francesi già stanchi e diradati, e
già gli facevano piegare. Gli bersagliavano al punto stesso gl'Inglesi
accostatisi al lido colle loro barche armate di artiglierìe. Finalmente
venne a precipitarsi contro di loro la cavalleria Austriaca. Pressati da
tutte bande, non poterono resistere, e disordinati si ritirarono
precipitosamente ad Arenzano, ma piuttosto per modo di posata, che
d'alloggiamento stabile.

Massena, non credendosi sicuro in questa terra, si tirava più indietro
sino a Voltri. Quivi poneva il campo, non per dimorarvi, perchè
Lattermann, che si avanzava vittorioso da fronte, e Hohenzollern, che
romoreggiava dalla superiore Polcevera, ciò gli toglievano, ma solamente
per aspettarvi Soult, che percossi invano con assalto ponte Invrea e
Mioglio, e udito il caso sinistro di Massena, si ritirava a presti
passi. Infatti si raccozzarono i due generali della repubblica a Voltri.
Melas, riunite tutte le sue forze, gli ne cacciava, e perseguitandogli
aspramente con facelle accese, perchè era sopraggiunta la notte, gli
costringeva a varcare la Polcevera pel ponte di Cornigliano, a ripararsi
del tutto dentro le mura di Genova, ed a desistere da qualunque assalto
alla campagna.

Suchet, combattuto prosperamente a Settepani, a Melogno, ed in altri
luoghi circonvicini di quei monti, ma ributtato con grave uccisione da
San Giacomo, fu costretto a tornarsene indietro, senza aver potuto
compir l'impresa.

Mentre che le cose dell'armi procedevano in questa forma a Voltri, Otto
aveva rincacciato Miollis dai monti Cornua e delle Fascie, per modo che
il Francese impotente al resistere aveva preso partito di ritirarsi
nella valle del Bisagno, e sulla destra sponda della Sturla. Così
Massena privato della campagna, si era ridotto a difender Genova, ed i
luoghi più vicini. Presidiava Miollis il forte Richelieu, ed il monte
del Vento, distendendosi oltre il Bisagno sino al forte dello Sprone.
Verso Ponente il generale Gazan teneva la riva sinistra della Polcevera
fino a Rivarolo, ed inoltrando l'ala sua destra fino al monte dei Due
Fratelli, ed al forte Diamante, si congiungeva con Miollis. Massena con
la grossa schiera alloggiava in città. Intanto le frontiere della
republica sull'Alpi Marittime restavano esposte all'impeto Tedesco.
Piantava il generalissimo d'Austria il suo alloggiamento in Sestri di
Ponente; ma non volendo lasciar indebolire la fama dei recenti fatti, nè
dare tempo a Suchet di ricevere rinforzi, si accingeva a cacciare per
forza il generale di Francia da tutta la riviera di Ponente. Vinselo in
una fazione improvvisa a Torìa: recatosi in mano il colle di Tenda, il
minacciava alle spalle, e sul fianco sinistro. Suchet, che era capitano
esperto, avendo fatto quanto per lui si poteva colle poche forze che gli
restavano, per ritardar il corso al nemico, si ritirava sulle terre
dell'antica Francia oltre il Varo. Solo lasciava guernigioni sufficienti
nei forti di Ventimiglia e di Montalbano, affinchè il paese di Nizza non
rimanesse tutto in preda all'avversario. Il seguitava l'Allemanno, ed
impossessatosi di tutta la contea di Nizza, compariva sulla sinistra del
fiume. Alloggiavano gli Austriaci ascendendo dal mare sino ad
Aspramonte. I Francesi, per impedire il passo al nemico, avevano
fortificato assai gagliardamente con trincee e terrapieni un capo di
ponte, ed alloggiato all'incontro nei siti più guadosi; la principale
stanza loro era a San Lorenzo. Vennero quivi ad annodarsi alcuni
reggimenti, sebbene deboli, di regolari; chiamavano le guardie nazionali
della Provenza. Sapendo poi, che il miglior mezzo per vincere è l'essere
informato dei disegni del nemico, aveva Suchet provveduto, che un
telegrafo piantato sul forte di Montalbano, lo accontasse ad ora ad ora
delle mosse di Melas. Ciò fu cagione, che non così tosto il Tedesco
faceva un apparecchio, il Francese si apprestasse a combatterlo. In
questo tempo ebbersi le novelle che il forte di Ventimiglia si era
arreso alle armi imperiali, arrendevasi altresì al generale San Giuliano
il castello di Savona. Intanto si combatteva aspramente sulle rive del
Varo. Due volte i Tedeschi assaltarono con singolare audacia il ponte,
la prima volta Melas medesimo, la seconda Esnitz; due volte furono con
uguale valore risospinti. Risplendettero in questi fatti la perizia di
Suchet, e la prodezza del generale Rochambeau. Risplendè anche molto
chiaramente l'ingegno, e la virtù del generale Campredon, che aveva
fortificato il ponte. In tale modo con somma sua lode, ed utilità grande
della repubblica, difendeva Suchet il territorio di Francia, e secondava
l'opera immensa concetta dal consolo.

Già il canuto e vittorioso Melas si accorgeva, che era caduto
nell'insidia tesagli dal giovane guerriero, e che, non che fosse tempo
di conquistar la Provenza, gli era forza pensare di conservare, se ancor
potesse, l'Italia. Erangli giunti i primi avvisi del calarsi Buonaparte
dalle Pennine Alpi: ebbe sulle prime il fatto in poco concetto: errò nel
credere, che il consolo fosse uomo da comparir debole sulle sommità
delle Alpi; avrebbe anzi dovuto persuadersi, che dov'era Buonaparte, là
fosse tutta la fortuna della guerra, là covasse la ruina dell'Austria.
Mandava sui primi romori una schiera in Piemonte pel colle di Tenda; ma
quando s'accorse, che se la fama era stata grande, il fatto era più
grande ancora, si risolveva a torsi velocemente da quell'estremo ed
infruttuoso campo, dove combatteva, per condursi in quei luoghi, nei
quali vincitore avrebbe a far con vincitore. Ordinava Melas ad Esnitz,
che aveva lasciato alla guerra contro Suchet, prestamente si tirasse
indietro, e venisse od a raggiungere Otto, che instava contro Genova, se
Genova ancora si tenesse, o lui stesso nei piani d'Alessandria, se la
capitale della Liguria già avesse ceduto alle armi d'Austria. Ritiravasi
Esnitz, seguitavalo velocemente Suchet. Serratogli ogni passo pel
Genovesato, si riparava l'Alemanno per la valle d'Ormea nelle Piemontesi
contrade; il Francese spintosi avanti stringeva il castello di Savona.

A questo tempo consisteva la guerra in due accidenti principalissimi:
l'assedio di Genova, e la scesa di Buonaparte in Italia: l'uno era
strettamente congiunto coll'altro. Otto faceva ogni sforzo per
impadronirsi della piazza, bramando di poter correre alla guerra
definitiva nei campi d'Alessandria. Massena, che per coraggio e per
l'arte de' suoi uffiziali, e dei patriotti fuorusciti del Piemonte, che
andavano e venivano a portar novelle, traversando con estremo pericolo
loro gli alloggiamenti dei Tedeschi, era bene informato di quanto
accadesse sulle Alpi Pennine, desiderava più lungamente che possibil
fosse tenerla, per la ragione contraria. Nacquero da questa sua
ostinazione fatti molto memorandi, e tali che raramente si leggono nei
ricordi delle storie. La città capitale della Liguria, posta a guisa di
anfiteatro, dond'ella fa magnifica mostra, sul dorso dell'Apennino tra
la Polcevera e il Bisagno, è chiusa da due procinti di mura, uno più
largo, l'altro più stretto. Sono questi due procinti muniti di bastioni
e di cortine consenzienti alla natura del luogo aspra, scoscesa e
disuguale.

Il primo incominciando dalla riva destra del Bisagno in riviera di
Levante sotto alle porte Romana, e Pila, s'innalza sul dorso del monte
sino al forte dello Sprone, donde volgendosi a ponente, e fasciando la
città, dopo di essersi rizzato in un forte, che chiamano la Tanaglia,
presso alla Crocetta, se ne va a terminare presso alla Lanterna, ed al
molo nuovo. Il secondo partendo da levante gira accosto, e ferma le
mura; ma s'interrompe a mezza strada, e non arriva sino al molo nuovo.
La parte più difendevole è il forte dello Sprone, ma siccome è
sottoposto a più alti gioghi, e da loro dominato, così fu d'uopo
piantarvi due forti, uno sul monte dei Due Fratelli, l'altro più in su,
a cui per la sua forma fu dato il nome di forte del Diamante. Chi ha in
mano questi due forti, si può stimar padrone di Genova, perchè stanno
sopra a tutte le altre fortificazioni. La parte più debole del procinto
trovandosi al luogo più basso verso la foce del Bisagno, si pensò a
munire con forti le eminenze vicine, cioè con quello di Quezzi il monte
del Vento, con quello di Richelieu il monte Manego, e finalmente con
quello di Santa Tecla la eminenza di questo nome. Nè ciò bastando alla
difesa di questa parte, si fecero trincee sui monti vicini dei Ratti,
delle Fascie, e di Becco. Tali erano le difese di Genova, quando stava
in propria balìa: elle bastavano, perchè con breve assedio non si poteva
prendere, i lunghi erano impossibili per le emolazioni delle potenze.
Consistevano le difese vive di Massena in diecimila soldati Francesi;
aveva con se Soult, Gazan, Clauzel, Miollis, Darnaud. Accostavansi a
queste forze circa due mila Italiani di nazione diversa, ordinati da
Massena in corpo regolare sotto la condotta di un Rossignoli Piemontese,
uomo di natura molto generosa, di gran cuore, ed amantissimo della
libertà. Le corroborava la guardia nazionale di Genova, fedele, parte
per amore di Francia, parte per odio d'Austria, parte per paura del
sacco, se qualche accidente contrario alla quiete sorgesse. Queste genti
unite insieme non componevano certamente un presidio sufficiente per un
sì vasto circuito. Inoltre vi si viveva in molta apprensione per le
vettovaglie, massime di grani.

Gl'Inglesi governati da Keit, impedivano le provvisioni di Corsica e di
Marsiglia. Del governo, che era allora in Genova, poche cose dirò. Non
era nè più libero, nè più servo dei precedenti, e vi era stata fatta una
gran mutazione di forma, poichè, spento il direttorio in Francia, la
moda empirica e servile volle che si spegnesse anche in Liguria:
creossi, in luogo del direttorio, una commissione di governo. Lodossi il
cambiamento, pure secondo la corrente servile. Questo con buona volontà,
ma sommessa ed umile, perchè il pericolo e le lunghe disgrazie avevano
rotto gli animi, secondava Massena.

La forza che investiva Genova era molto varia. Il principal nervo
consisteva in Tedeschi; ma con loro andavano congiunte torme numerose di
villani sì Genovesi delle due riviere, che Monferrini, i quali non mossi
da alcun desiderio buono, ma dall'odio, dalla vendetta, e dall'amor del
sacco, erano accorsi alle voci di Azzeretto, uomo che era stato
incomposto e rotto, quando militava coi Francesi, ed ora si mostrava
incomposto e rotto, militando coi Tedeschi. Nè piccolo momento recavano
alla oppugnazione le navi Inglesi e Napolitane, non solamente con
intraprendere i viveri sul mare, ma ancora coll'ajutare, fulminando le
spiaggie, gli sforzi degli Austriaci, principalmente verso il Bisagno,
dove i luoghi avevano contro il mare minore difesa, che verso la
Polcevera. Fece Otto, che soprantendeva all'assedio, il dì ventitre
aprile una grossa fazione sulla sinistra della Polcevera. Il reggimento
di Nadasti, cacciati prima i Francesi da Rivarolo, s'impadroniva anche
di San Pier d'Arena. Ma uscito Massena colla vigesima quinta gli
rincacciava. Sapevano gli assalitori, che la parte più debole della
piazza era verso levante. Però si deliberarono a darvi un assalto,
tentando di occupar le eminenze. Il dì trenta aprile, prima che
aggiornasse, givano all'assalto per modo che Hohenzollern e Palfi si
lanciavano contro il monte dei Due Fratelli, il colonnello Frimont,
scendendo dal monte delle Fascie, si avventava contro il monte dei
Ratti, il forte di Quezzi, ed il forte Richelieu, Rosseau si scagliava
contro Santa Tecla, Azzeretto tempestava co' suoi villani intorno al
Diamante; Gottesheim, passata la Sturla, s'avvicinava a San Martino
d'Albaro, ed alle mura della città. Per consuonar con tutti questi moti
a levante, Otto attaccava Rivarolo a ponente. Riuscirono a buon fine
quasi tutti gli assalti dei Tedeschi: guadagnarono il monte dei Ratti,
quello dei Due Fratelli, il forte Santa Tecla; già circondavano i forti
di Richelieu e del Diamante; Gottesheim, acquistata la metà di San
Martino, instava per acquistar l'altra. Era un gran pericolo pei
Francesi, perchè se i Tedeschi avessero conservato i luoghi conquistati,
Genova non aveva più rimedio. Massena si metteva al punto di rimettere
la fortuna. Mandava Soult al conquisto dei Due Fratelli, Darnaud al
rincalzo di Gottesheim, Miollis contro Santa Tecla e Quezzi. Vinsero
tutti: gl'Italiani del Rossignoli, i primi, riconquistarono i Due
Fratelli. Massena infaticabile, invitto, impaziente, animato dal
prospero successo usciva nuovamente alla campagna il dì undici maggio.
Il suo fine era di cacciar i Tedeschi dal monte delle Fascie, perchè da
quella eminenza potevano calarsi a rovina delle difese più prossime alla
piazza. Ordinava l'assalto per modo che Soult girasse a dorso del monte,
Miollis lo attaccasse da fronte. Combattè infelicemente il secondo,
favorì la fortuna l'impresa del primo recando in sua mano, dopo una
battaglia molto feroce, il conteso monte. Nol conservarono lungamente i
repubblicani, perchè Hohenzollern e Frimont mandati da Otto il
ricuperarono. Massena intanto raccoglieva viveri alla campagna, breve ed
insufficiente ristoro. Volle quindi acquistare il monte Creto, come sito
dominatore, e passo comune da levante a ponente. Mandava alla fazione
due grosse squadre, la destra condotta da Soult, la sinistra da Gazan. I
Tedeschi fortificati stavano a diligente guardia. Fu furioso l'assalto,
valorosa la resistenza; pure andava superando la fortuna dei Francesi,
quando sopravvenne un temporale grossissimo; abbujossi l'aria,
straordinariamente piovve; i combattenti sforzati a ristarsi.
Rasserenato il cielo, ricominciarono a menar le mani; l'accidente diè
tempo a Hohenzollern ad arrivare con genti fresche: ruppe i
repubblicani, e gli sforzò a tornar dentro le mura. Combattessi in
questa fazione con incredibile rabbia a corpo a corpo: fu Soult, mentre
animosamente confortava i suoi alla carica, ferito sconciamente nella
gamba destra, e fatto prigione.

Questa infelice spedizione pose fino al sortire di Massena; perchè
perduti i suoi migliori soldati, era troppo indebolito per uscire alla
campagna. Pure tanto ancora gli restava di forza, che gli alleati nol
potessero sforzare; ma quello che l'armi degli avversarj non potevano
operava la fama. Stando io per descrivere qual fosse l'aspetto di Genova
in questi ultimi giorni dell'assedio, non posso non deplorare il destino
di un popolo Italiano ridotto agli estremi casi, non perchè per lui si
trattasse di esser libero, o servo, ma perchè si definisse a chi dei
due, o d'Austria o di Francia, avesse a servire: città desolata per le
rapine, pel sangue, per la fame, per la peste. Keit per mare non
lasciava entrar viveri, Otto per terra; le provvisioni fatte scarse, le
scarse dissipate.

Fuvvi fame prima che mancassero i viveri: prima si scorciarono i cibi,
poi si corruppero, infine si mangiarono i più schifi e sozzi, non solo i
cavalli ed i cani, ma ancora i gatti, i sorci, i pipistrelli, i vermi, e
beato chi ne aveva. Eransi gli Austriaci impadroniti dei molini di
Bisagno, di Voltri e di Pegli, nè si poteva più macinare. Rimediossi per
un tempo coi molini a mano, con quei da caffè massimamente, perchè erano
presti; l'accademia consultò dei migliori: s'inventarono ingegni, ruote
e molini nuovi. Con certi più grossi un uomo solo poteva macinare uno
stajo di grano al giorno. In ogni strada, su per ogni bottega si
vedevano girar molini. Nelle case private fra le adunanze famigliari, si
macinava; le donne il facevano per vezzo. Infine mancò del tutto il
grano: cercaronsi altri semi per supplirvi. Quei di lino, di panico, di
cacao, di mandorlo furono i primi; riso ed orzo più non se ne trovava.
Gli stritolati e strani semi, prima abbrustoliti, poi misti col miele, e
cotti parvero delicatura. Rallegravansi i parenti e gli amici con chi
avesse potuto sostentare un giorno di più se e la famiglia con lino, o
panico, o tre granelli di cacao. La crusca, materia tanto ribelle alla
nutrizione, si macinava ancora essa, e cotta con miele serviva di cibo,
non per ispegnere, ma per ingannare la fame: le fave stimate
preziosissime: felice, non chi viveva, ma chi moriva. Erano i giorni
tristi per la fame e per le lamentazioni degli affamati; le notti più
tristi ancora per la fame, e per le spaventate fantasìe. Mancati i semi,
pensossi all'erbe. I romici, i lapazj, le malve, le bismalve, le cicorie
selvatiche, i raperonzoli diligentemente si ricercavano, e cupidamente,
come piacevolezze di gola, si mangiavano. Si vedevano lunghe file di
gente, uomini di ogni condizione, donne nobili e donne plebee, visitare
ogni verde sito, massime i fertili orti di Bisagno, e le amene colline
d'Albaro, per cavarne quegli alimenti, cui la natura ha solamente alle
ruminanti bestie destinati. Sopperì un tempo il zucchero: zuccheri
rosati, zuccheri violati, zuccheri candi, ogni maniera di confetti
andavano attorno, rivenditori e rivenditrici pubblicamente gli
vendevano, con fiori e con serti gli eleganti loro cestellini adornando:
strano spettacolo in mezzo a quei volti pallidi, scarni e moribondi.
Tanto possente cosa è l'immaginazione dell'uomo, che si compiace in
abbellire eziandio quanto havvi di più lagrimevole e di più terribile;
rimedio di provvidenza che non ci vuol disperati. Basta: e' furon viste
donne e gentil donne nutritesi con sorci la mattina, mangiarsi tregge
delicate la sera. L'aspetto della miseria estrema non ispegne la
malvagità in chi è malvagio; del che troppo manifesto e troppo orribile
esempio si ebbe in quelle ultime strette di Genova; conciossiachè uomini
privi di ogni senso di umanità, per un vile guadagno non abborrirono dal
mescolar gessi in luogo di farine nei commestibili che vendevano, per
modo che non pochi avventori ne restarono avvelenati, morendosene con
dolori mescolati di fame, e di veleno.

Durante l'assedio, ma prima della fine ultima, una libbra di riso si
pagava lire sette, una di vitello quattro, una di cavallo soldi
trentadue, una di farina lire dieci, o dodici, le uova lire quattordici
la serqua, la crusca, soldi trenta ciascuna libbra. Poi venendo maggiore
la stretta, una fava si vendeva due soldi, un pane biscotto di once tre
dodici franchi, e non se ne trovava. Maggiori agevolezze dei particolari
non vollero Massena, nè gli altri generali: apparecchiavano come i
plebei; lodevole fatto, e molto efficace a fare star forti gli altri a
tanta sventura. Poco cacio, legumi rari erano quanto nutrimento si dava
a chi languiva per malattie o per ferite negli ospedali. Uomini e donne
tormentate dalle ultime angoscie della fame e della disperazione,
empievano l'aria dei loro gemiti e delle loro strida. Talvolta così
gridando, e le fameliche viscere con le rabbiose mani di lacerare
tentando, morti per le contrade cadevano. Nissuno gli ajutava, perchè
ognuno pensava a se: nissuno anche a loro abbadava, perchè la frequenza
aveva tolto orrore al fatto. Pure alcuni fra gli spasimi e stridi
spaventevoli, e con scosse e contorte membra davano l'ultimo sospiro in
mezzo alle popolari folle. Fanciulli abbandonati da parenti morti, o da
parenti disperati imploravano con atti, con pianti, e con voci
miserabili la pietà di chi passava. Nissuno gli ajutava, ed aveva loro
compassione, perchè il dolore proprio aveva spento il compassionare
l'altrui. Razzolavano quell'innocenti creature bramosamente nei
rivoletti delle contrade, nelle fogne, negli sfoghi de' lavatoj, per
vedere se qualche rimasuglio di bestia morta, o qualche avanzo di pasto
di bestia vi si trovasse, e trovatone, se gli mangiavano. Spesso chi si
corcava vivo la sera, era trovato morto la mattina, i fanciulli più
frequentemente degli attempati. Accusavano i padri la tarda morte, ed
alcuni con le proprie mani violentemente se la davano. Ciò facevano i
cittadini, ciò facevano i soldati. Dei Francesi alcuni, anteponendo la
morte alla fame, da per se stessi si ammazzavano, altri le armi a terra
sdegnosamente gettavano protestando non più esser abili, per la perduta
forza, a portarle. Altri una disperata dimora abbandonando, nel nemico
campo se ne andavano, Inglesi ed Austriaci di quella pietà, e di quei
cibi richiedendo, che tra Francesi e Genovesi più non ritrovavano. Crudo
poi, ed oltre ogni dire orribile spettacolo era quello dei prigionieri
di guerra Tedeschi ditenuti su certe barcacce sorte nel porto; perchè la
necessità ultima delle cose aveva operato che ad essi nutrimento di
sorte alcuna già da alcuni giorni non si compartisse. Mangiarono le
scarpe loro, mangiarono le pelli dei soldateschi zaini; già con occhi
torvi guardavano, se non avessero a mangiarsi i loro compagni. Si venne
a tale che si tolsero loro le guardie Francesi, perchè si temette, che
sforzati dal famelico furore non si avventassero contro a loro, e
sbranatele, non se le divorassero. Tanta era la disperazion loro, che
tentarono di forar le barche per andar a fondo, amando meglio perire
affogati dalle acque, che straziati dalla fame. S'aggiunse, come
accadde, alla orrenda fame la mortalità pestilenziale. Febbri pessime le
genti all'altra vita con morti spessissime si portavano sì negli
ospedali del pubblico, sì negli ultimi casolari dei poveri, e sì nei
superbi palazzi dei ricchi. Mescolavansi sotto il medesimo tetto i
generi delle morti: chi moriva arrabbiato dalla fame, chi stupido dalla
febbre, chi pallido per difetto di nutritiva sostanza, chi livido per
petecchiali macchie. Niuna cosa esente da dolore, niuna da paura; chi
viveva, o aspettava la morte o vedeva morire i suoi. Tal era lo stato
della una volta ricca ed allegra Genova, del quale il pensier peggiore
era questo, che il soffrir presente non poteva riuscire ad alcun utile
suo nè per la libertà, nè per l'independenza.

Era rotta la costanza di tutti: solo Massena non si piegava, perchè
aveva la mente fissa nel pensiero di ajutar l'impresa del consolo, e di
serbare intatta la fama acquistata di guerriero indomabile. Infine
venendogli onorevoli proposte da Keit, e non potendo più bastare quei
sozzi e velenosi cibi, che per due giorni tanta era l'estremità del
vivere, inclinava l'animo ad un accordo, ma più da vincitore che da
vinto. Si accordarono (volle Massena, che l'accordo s'intitolasse
convenzione, non capitolazione, e fu forza compiacerlo della sua
domanda) che uscisse Massena, che uscissero i suoi uffiziali e soldati
in numero circa di ottomila, liberi della fede e delle persone loro; per
la via di terra potessero ritornare in Francia, e chi non potesse per
terra, fosse trasportato dagl'Inglesi per mare ad Antibo, o nel golfo di
Juan; i prigionieri Tedeschi si restituissero; nissuno potesse essere
riconosciuto pei fatti passati, e chi se ne volesse andare, fosse in
libertà di farlo; dessersi viveri, si avesse cura degl'infermi; Genova a
dì quattro giugno si consegnasse alle forze Austriache ed Inglesi.
Infatti il nominato giorno le prime occuparono la porta della Lanterna,
le seconde la bocca del porto. Poi entravano trionfando con tutto
l'esercito Otto, con tutta l'armata Keit, possessione ottenuta per lunga
guerra, poi fatta breve per grossa guerra. I democrati più vivi se ne
andarono coi Francesi, fra gli altri Morando, l'abate Cuneo, l'avvocato
Lombardi, i fratelli Boccardi. Suonaronsi le campane a festa, cantaronsi
gl'inni, accesersi i fuochi dei partigiani per amore, più ancora dagli
avversi per paura, tutto secondo il solito. Ricomparvero in copia il
pane, le carni, gli ortaggi, le grasce, e chi vi si abbandonò senza
freno su quel primo fervor della fame, se ne morì: così chi non era
morto per lunga inanizione, se ne moriva per improvvisa satolla. Vollero
i trecconi e i rivenduglioli starsene sul tirato pei prezzi, a cagione
dell'ingordigia del guadagno; ma il popolo infuriato diè loro una tal
mano, che presto s'accorsero, che male si stimola la fame. Pruovaronsi i
villani dell'Azzeretto a porsi in sul sacco contro i democrati, come
dicevano, perchè saccheggiavano anche gli aristocrati; ma Hohenzollern
posto a guardia della città da Otto, con militare imperio gli frenava.
Creava il capitano Tedesco una reggenza imperiale e reale, a cui
chiamava Pietro Paolo Celesia, Carlo Cambiaso, Agostino Spinola, Gian
Bernardo Pallavicini, Gerolamo Durazzo, Francesco Spinola di Gian
Battista, e Luigi Lambruschini. Frenava la reggenza le vendette prossime
a prorompere, comandamento lodevole; veniva sul toccar le borse,
comandamento inevitabile, ma crudele nella misera Genova. Del rimanente
nissun cenno, nè da parte di Hohenzollern, nè da quella di Melas per
l'independenza, nè per la rinstaurazione dell'antico governo; il che
dava qualche sospetto. Ciò non ostante gli aristocrati gridavano _viva
l'imperatore_ per odio contro i democrati, siccome i democrati avevano
gridato _viva Francia_ per odio contro gli aristocrati; servi, ciechi e
pazzi gli uni e gli altri, che non vedevano, che dai loro odj privati
nasceva la ruina della patria, e la signorìa forestiera.




LIBRO VIGESIMO

SOMMARIO

      Il consolo passa con ordine mirabile il gran San Bernardo,
      vince a Marengo, l'Italia superiore in suo potere. Governi
      provvisorj del Piemonte, di Genova e di Milano. Conclave in
      Venezia: assunzione del cardinal Chiaramonti al pontificato, e
      sua rinstaurazione in Roma. Arti di Buonaparte con lui. Malta
      presa dagl'Inglesi. Moti di Toscana. Nuova guerra tra Austria
      e Francia. Battaglia del Mincio tra Bellegarde e Brune,
      ritirata del primo. Passaggio del monte della Spluga eseguito
      con mirabile coraggio ed arte da Macdonald. Nuovi successi
      prosperi dei Francesi. Pace con Napoli, Austria e Spagna.
      Tutto il mondo, salvo l'Inghilterra, in concordia con Francia.


Buonaparte intanto, cambiatore di sorti, si avvicinava, l'imperio
d'Austria in Italia inclinava al suo fine. Aveva il consolo con
maravigliosa celerità ed arte adunato il suo esercito di riserva in
Digione, donde accennava ugualmente al Reno ed all'Italia. Ma avendo
Moreau combattuto prosperamente in Germania contro Kray, gli fu fatto
abilità di condursi su quei campi, in cui tuttavia vivevano i segni e le
memorie delle sue fresche vittorie; cosa, che gli era cagione di somma
incitazione, perchè la gloria lo stimolava, ed era sicuro di trovarvi
forti aderenze. Adunque mentre lo sconsigliato Melas se ne stava
martirizzandosi contro le sterili rocche dell'estrema Liguria, si
avvicinava Buonaparte alle Alpi, tutto intento alle fazioni d'Italia.
Varj, molti, e potenti modi aveva di condurre a prospero fine la sua
impresa: soldati prontissimi a volere qualunque cosa egli volesse,
generali esperti e valorosi, artiglierìe formidabili, cavallerìa
sufficiente. Aveva apprestato per pascere i soldati sull'erme solitudini
delle Alpi, biscotto in grande abbondanza, e per tirar su e giù secondo
i casi le artiglierìe per quei sentieri rotti, stretti, ed ingombri di
nevi e di ghiacci, certi carretti a modo dei traini sdrucciolevoli, che
si usano in quei paesi per scendere dai nevosi gioghi. Nè questo fu il
solo trovato di Buonaparte e di Marmont, che soprantendeva alle
artiglierìe, per facilitar loro il passo per luoghi fino allora alle
medesime inaccessi, perchè scavarono, a guisa di truogoli, tronchi di
alberi grossissimi a fine di potervele posar dentro, come in un letto
proprio, e per tal modo trasportarle a dorso di muli a traverso le
montagne. Denaro sufficiente aveva rammassato per le necessità de' suoi
fin oltre l'Alpi; poi si confidava nell'Italia. Per muovere le opinioni
degl'Italiani aveva chiamato a se la legione Italiana capitanata da un
Lecchi, la quale fuggendo il furore Tedesco per le rotte di Scherer, si
era riparata in Francia, bella e buona gente. Per conoscere poi i
luoghi, conduceva con se gl'Italiani, che più ne erano pratichi, e
siccome l'intento suo era di varcare il gran San Bernardo, così si
consigliava specialmente con un Pavetti di Romano in Canavese, giovane
di natura molto generosa, e che camminava con molto affetto in queste
bisogne della libertà.

Rammentava quindi il consolo, essendo gran maestro dell'allettare, che
tornava in Italia per fondare in Cisalpina una regolata libertà, dar la
pace a Napoli ed a Toscana, ristorar la religione, proteggere i preti,
rimettere sul debito seggio il pontefice di Roma. A tutti poi parlava di
pace, di umanità, di fin di mali, di un secolo che doveva incominciare a
salute ed a felicità d'uomini. Passò per Ginevra: mostrovvisi tanto
mansueto, e disposto a voler ridur le cose a forme buone e consentanee
alle antiche, che gli aristocrati Ginevrini presi alle dolci parole,
pigliarono animo a favellar dell'independenza, e della restituzione
dell'antico stato, essendo a quel tempo Ginevra unita a Francia, e parte
di lei; ma la cosa non allignò; che anzi rispose loro per forma che
s'accorsero che se amava prendere, amava anche serbare. Poi tornò sulle
mansuetudini, e che sarebbe contento morire, purchè la pace vedesse.
Appariva sì mogio, sì pallido e sì macilento, che pareva a tutti, che
stracco il corpo e l'animo per tante sue fatiche a pro di Francia e
d'Europa, dovesse far tosto pace, se pure la voleva vedere. Poi
lusinghevolmente procedendo, domandava di Saussure, di Bonnet, di
Senebier; tacque di Rousseau. Disse, voler rimettere in onore le scienze
e le lettere calpestate dalla guerra. Maravigliavansi i Ginevrini,
vedendo tanto amore di dottrine pacifiche in un soldato, perchè non
penetravano l'umore, nè si accorgevano, ch'egli, siccome quegli che
voleva far andar il secolo a ritroso, il voleva secondare, finchè ne
fosse padrone.

Grande e magnifico era il disegno di Buonaparte per riconquistar
l'Italia. Suo proponimento era di varcare col grosso dell'esercito il
gran San Bernardo col fine di calarsi per la valle di Aosta nelle
pianure Piemontesi. Ma perchè altre genti con questa parte
consuonassero, e giunte al piano potessero e muovere i popoli a romore
contro l'Austria, e congiungersi con lui a qualche importante fatto,
aveva ordinato che il generale Thureau dalla Morienna e dall'alto
Delfinato, pei passi dei monti Cenisio e Ginevra, con una squadra di tre
in quattromila soldati si calasse a Susa, e più oltre anche, secondo le
opportunità, procedesse per dar timore al nemico intorno alla sicurezza
di Torino, e per ajutare lo sforzo, ch'egli intendeva di fare sulle
sponde della Dora Baltea. Al tempo medesimo comandava al generale
Moncey, che pel San Gottardo scendesse a Bellinzona con un'eletta
schiera di circa dodicimila soldati, col pensiero di mettere a romore i
paesi, che nelle parti superiori al piano di Lombardia si comprendono
fra il Ticino e l'Adda. Parendogli altresì, che fosse necessario di
turbar le contrade fra il Ticino e la Sesia, imponeva al generale
Bethancourt, che facesse opera di varcare il Sempione, e di precipitarsi
per Domodossola sulle sponde del lago Maggiore là dove, restringendosi,
apre di nuovo l'adito alle acque correnti del Ticino. Siccome poi non
ignorava quante e quali difficoltà ostassero al passo di un grosso
esercito pel gran San Bernardo, commetteva ad un corpo di circa
cinquemila soldati, che passasse il piccolo San Bernardo, ed andasse a
raccostarsi col grosso nella valle di Aosta. Tutte le raccontate genti
insieme unite sommavano circa a sessantamila combattenti. Così il
consolo tutta la regione dell'Alpi abbracciando, che si distende dal San
Gottardo al monte Ginevra, minacciava invasione al sottoposto plano del
Piemonte e della Lombardia. Dall'altra parte sperava che Massena,
tenendo fortemente Genova, e Suchet la riviera, avrebbero trattenuto
Melas, finchè egli potesse arrivare a combatterlo sui fianchi ed alle
spalle. Magnifica, come abbiamo detto, e maravigliosa opera fu questa
del consolo, ma che gli poteva venire rotta con grande precipizio, se
Moreau avesse combattuto infelicemente sul Reno, o se Melas più accorto,
o più attivo, o meglio informato fosse stato.

Lusingati con discorsi di umanità, di pace, e di civiltà quei Ginevrini
tanto ingentiliti, se ne giva il consolo alla stupenda guerra. Erano le
genti già adunate tutte a Martigny di Vallese sul Rodano, terra posta
alle falde estreme del San Bernardo. Guardavano con maraviglia, e con
desiderio quelle alte cime. Diceva loro Berthier, quartiermastro:
«Vincono i soldati Renani gloriose battaglie: contrastano gl'Italici con
valore estremo ad un nemico sopravanzante di numero. Accendetevi, e
riconquistate, emolandogli, oltre l'Alpi, quelle terre già testimonie
del Francese valore. Soldati nuovi, ecco che suona il segno delle
battaglie: ite, e pareggiate i veterani tante volte vincitori: da essi
imparate a sofferire, da essi a superare le fatiche inseparabili della
guerra. Vi segga sempre in mente questo pensiero, che solo col valore,
solo colla disciplina si vincono le guerre. Soldati, Buonaparte è con
voi; vien'egli a vedere i nuovi trionfi vostri: a Buonaparte pruovate,
che siete sempre quegli uomini valorosi, che condotti da lui sì famoso
nome e sì luminosa gloria acquistaste. La Francia, e la umanità di pace
vi richieggono: voi pace alla Francia ed alla umanità con le forti
destre date».

Questo parlare infinitamente infiammava quegli animi già da per se
stessi tanto incitati e valorosi. Partivano il dì diciasette maggio da
Martigny per andarne a conquistar l'Italia. Maraviglioso l'ardore loro,
maravigliosa l'allegria, maraviglioso ancora il moto ed il fervore delle
opere. Casse, cassoni, truogoli, obici, cannoni, carretti ruotati,
carretti sdrucciolevoli, carrette, lettiche, cavalli, muli, bardature,
arcioni, basti da bagaglie, basti da artiglierìe, impedimenti di ogni
sorte, e fra tutto questo soldati affaticantisi, ed ufficiali
affaticantisi al par dei soldati. S'aggiungevano le risa e le canzoni: i
motti, gli scherzi, le piacevolezze alla Francese erano quelle poche, e
gli Austriaci ne toccavano delle buone. Non a guerra terribile, ma a
festa, non a casi dubbi, ma a vittoria certa, pareva che andassero. Il
romore si propagava da ogni banda: quei luoghi ermi, solitari e da tanti
secoli muti, risuonavano insolitamente e ad un tratto per voci liete e
guerriere. L'esercito strano e stranamente provvisto, al malagevole
viaggio saliva per l'erta alla volta di San Pietro fin dove giunge la
strada carreggiabile. Pure spesso erte ripidissime, forre sassose, capi
di valli sdrucciolenti si appresentavano; i carri, i carretti, le
carrette pericolavano. Accorrevano presti i soldati a braccia,
sostenevano, puntellavano, traevano, e più si affaticavano, e più
mettevano fuori motti, facezie e concetti, parte arguti, parte graziosi,
parte frizzanti: così passavano il tempo e la fatica. I tardi Vallesani,
che erano accorsi in folla dalle case, o piuttosto dai tuguri e dalle
tane loro, vedendo gente sì affaticata e sì allegra non sapevano darsi
pace; pareva loro cosa dell'altro mondo. Inviolati, e pagati per ajuto,
il facevano volentieri. Ma più bisogna faceva un Francese, che tre
Vallesani. Le parole e i motti, che i soldati dicevano a quella buona
gente per la tardità delle opere e per le fogge del vestire, io non gli
voglio dire. Così arrivavano i repubblicani a San Pietro, Lannes colla
sua schiera il primo, siccome quello che per l'incredibile ardimento il
consolo sempre mandava, lui non solo volente, ma anche domandante, alle
imprese più rischievoli e più pericolose. Quivi si era arrivato ad un
luogo, in cui pareva che la natura molto più potesse che l'arte od il
coraggio; perciocchè da San Pietro alla cima del gran San Bernardo, dove
è fondato l'eremo dei religiosi a salute dei viaggiatori in quei luoghi
d'eternale inverno, non si apre più strada alcuna battuta. Solo si
vedono sentieri stretti e pieghevoli, su per monti scoscesi ed erti.
Rifulse la pertinacia del volere e la potenza dell'umano ingegno. Quanto
si rotolava, fu posto ad essere tirato, quanto si tirava ad essere
portato. Posersi le artiglierìe grosse nei truogoli, i truogoli sugli
sdruccioli, e dei soldati, chi tirava, chi puntellava, chi spingeva: le
minute sui robusti e pratichi muli si caricarono. Così, se Jan Jacopo
Triulzi montò, e calò con grosse funi di roccia in roccia per le
barricate nella stagione più rigida dell'anno le artiglierìe di
Francesco primo, tirò Buonaparte quelle della repubblica sui carri
sdrucciolevoli, e sulle bestie raunate a quest'intento. Seguitavano le
salmerie al medesimo modo tirate e portate. Era una tratta immensa: in
quelle volte di ripidi sentieri ora apparivano, ora scomparivano le
genti: chi era pervenuto all'alto, vedeva i compagni in fondo, e con le
rallegratrici voci gl'incoraggiava. Questi rispondevano, ed al difficile
cammino s'incitavano. Tutte le valli all'intorno risuonavano. Fra le
nevi, fra le nebbie, fra le nubi apparivano le armi risplendenti,
apparivano gli abiti coloriti dei soldati; quel miscuglio di natura
morta e di natura viva era spettacolo mirabile. Godeva il consolo, che
vedeva andar le cose a seconda de' suoi pensieri, e soldatescamente
parlando a questo ed a quello, che in ciò aveva un'arte eccellente,
gl'induceva a star forti, ed a trovar facile quello, che era giudicato
impossibile. Già s'avvicinavano al sommo giogo, ed incominciavano a
scorgere l'adito, che in mezzo a due monti altissimi aprendosi, dà il
varco verso la più sublime cima. Salutaronlo, qual fine delle fatiche
loro, con giojose voci i soldati, e con isforzi maggiori intendevano al
salire. Voleva il consolo che riposassero alquanto: _Di cotesto non vi
caglia_, rispondevano, _badate a salir voi, e lasciate fare a noi_.
Stanchi, facevano dar nei tamburi, ed al militare suono si
rinfrancavano, e si rianimavano. Infine guadagnarono la cima, dove non
così tosto furono giunti, che l'uno con l'altro si rallegrarono, come di
compiuta vittoria. Accrebbe l'allegrezza il vedere mense appresso
all'eremo rusticamente imbandite per opera dei religiosi, provvidenza
del consolo, che aveva loro mandato denari all'uopo. Ebbero vino, pane,
cacio; riposaronsi fra cannoni e bagaglie sparse, fra ghiacci e nevi
agglomerate. I religiosi s'aggiravano fra i soldati con volti dipinti di
sedata allegrezza: bontà con forza su quel supremo monte s'accoppiava.
Parlò Buonaparte ai religiosi della pietà loro, di voler dare il seggio
al papa, quiete e sostanze ai preti, autorità alla religione: parlò di
se e dei re modestamente, della pace bramosamente. I romiti buoni, che
non avevano nè cognizione, nè uso, nè modo, nè necessità dell'infingere,
gli credevano ogni cosa. Quanto a lui, se tratto da quell'aria, da
quella quiete, da quella solitudine, da quella scena insolita, si
lasciasse, mutandosi, piegare a voler fare per affezione quello che
faceva per disegno, io non lo so, nè m'ardirei giudicare; perchè da un
lato efficacissima era certamente l'influenza di quella pietà, e di quei
monti, dall'altro tenacissima incredibilmente, e sprezzatrice dell'umane
cose la natura di lui. Fermossi a riposare nel benigno ospizio un'ora.

Quando parve tempo, comandava si partisse. Voltavano i passi là dove
l'Italico cielo incominciava a comparire. Fu difficile e pericolosa la
salita, ma ancor più difficile e pericolosa la discesa; conciossiachè le
nevi tocche da aria più benigna incominciavano ad intenerirsi, e davano
mal fermo sostegno. Oltre a ciò la china vi era più ripida che dalla
parte settentrionale. Quindi accadeva, che era lento lo scendere, e che
spesso uomini e cavalli con loro, sfuggendo loro di sotto le nevi, nelle
profonde valli erano precipitati, prima sepolti che morti. Incredibili
furono le fatiche ed i pericoli: poco s'avvantaggiavano. Impazienti del
tardo procedere, ufficiali, soldati, il consolo stesso, scegliendo i
gioghi dove la neve era più soda, precipitosamente si calavano
sdrucciolando fino a Etrubles. Era un pericolo, e pure era una festa:
tanto diletto prendevano, e tante risa facevano di quel volare, di
quell'essere involti chi in neve grossa, e chi in polverìo di neve.
Quelli che erano rimasti al governo delle salmerìe, arrivarono più tardi
per gl'incontrati ostacoli. Riuniti a Etrubles, gli uni con gli altri si
rallegravano dell'esser riusciti a salvamento, e guardando verso le
gelate e scoscese cime, che testè passato avevano, non potevano restar
capaci del come un esercito intero con tutti gl'impedimenti avesse
potuto farsi strada per luoghi orribilmente disordinati da
sconvolgimenti antichi, e potentemente chiusi da perpetui rigori
d'inverno. Ammiravano la costanza e la mente del consolo, delle future
imprese felicemente auguravano. Pareva loro, che a chi aveva superato il
San Bernardo, ogni cosa avesse a riuscire facile e piana. Intanto le
aure soavi d'Italia incominciavano a soffiare: le nevi si squagliavano,
i torrenti s'ingrossavano, le morte rupi si ravvivavano e si
rinverdivano. I veterani conquistatori riconoscevano quel dolce spirare:
gridavano Italia: con discorsi espressivi ai nuovi la descrivevano: nei
veterani si riaccendeva, nei nuovi si accendeva un mirabile desiderio di
rivederla, e di vederla; la esperienza ricordava il vero, la
immaginazione il rappresentava e l'ingrandiva; le volontà diventavano
efficacissime: già pareva a quegli animi forti ed invaghiti, che
l'Italia fosse conquistata; solo pensavano alle vittorie, non alle
battaglie.

La vittoria consisteva nella celerità; perciocchè quelli alpestri luoghi
erano sterili, il passo del San Bernardo difficile, nè si doveva dar
tempo a Melas di arrivare al piano prima che l'esercito vi arrivasse.
Importava altresì che il romore già sparso della ritornata dei Francesi
non si rallentasse. Perciò il consolo si calava tostamente per le sponde
della Dora, e con assalti di poca importanza dati all'antiguardo
condotto da Lannes, mandato avanti a speculare il sito del paese,
s'impadroniva facilmente della città d'Aosta e della terra di Chatillon.
Ma un duro intoppo era per trovare nel forte di Bard posto sopra un
sasso eminente, che, come chiave, serra la strada in quella stretta
gola, che quivi forma, restringendosi, la valle. Aveva Pavetti proposto
facile al consolo l'oppugnazione di questa rocca, essendo in lui sommo
desiderio, che i Francesi passassero per la valle d'Aosta, acciocchè il
suo paese fosse il primo ad essere restituito, come credeva, a libertà.
Ma il fatto pruovò, che un umile sasso poteva divenire ostacolo ad una
gran fortuna. Fatta la chiamata, rispose coraggiosamente il Tedesco, non
voler dare la fortezza. S'avvicinarono i Francesi: entrarono facilmente
nella terra di Bard, posta sotto al forte; poi andarono all'assalto;
ricevuti con ferocia, abbandonarono l'impresa. Rinnovarono parecchie
volte la batteria, ma sempre con poco frutto. Si sdegnavano i capi, e di
un'infinita impazienza si travagliavano nel vedere, che una piccola
presa di gente, poichè il presidio non sommava che a quattrocento
soldati, ed un'angusta roccia interrompessero il corso a tante vittorie.

Pareva loro troppo grave ed insopportabil cosa, che un piccolo Bard
arrestasse coloro, cui non avevano potuto arrestare nè la poderosa
Mantova, nè i ghiacci eterni dell'enorme San Bernardo. Sapevano che il
loro movimento era presentito al piano, e che Melas, lasciata l'inutile
impresa del Varo, con presti passi accorreva per puntellare la fortuna
pericolante. Nè la valle d'Aosta, sterile e povero paese, era abile a
pascere tante genti, massime in quel caso non preveduto: già sorgevano i
primi segni della penuria. Pensavano al rimedio, e nol trovavano.
Batterono la rocca dalle case della terra, batterono con un cannone
tirato sul campanile. Ma essendo il luogo ben difeso, e di macigno, non
facevano frutto. Avvisarono, se potessero passare, continuando il forte
in possessione dell'inimico. S'innalzava con irregolari gioghi a
sinistra della terra di Bard il monte Albaredo, che dai superiori luoghi
domina la fortezza, negl'inferiori ne è dominata. Fecero i Francesi,
essendo primo autore di questo consiglio Berthier, pensiero di trovar
passo per questo monte. In men che non fa due giorni, cavarono gradi nei
siti più duri ed erti, alzarono parapetti sugli orli dei precipitosi,
gittarono ponti sui precipizi per modo che fu loro aperta la strada al
passare, oltre il tiro dei cannoni della fortezza. Fu quest'opera molto
maravigliosa, e degna di essere raccontata nelle storie. Gli uomini
sicuramente varcavano. Restavano le artiglierìe e gl'impedimenti, che
non potevano avviarsi per una strada tanto ripida e stretta. Lannes, che
già era arrivato sino ad Ivrea, correva pericolo di essere assalito
dagli Alemanni, mentre ancora era privo delle artiglierìe, armi tanto
necessarie nelle battaglie dei nostri tempi. Un nuovo assalto dato al
forte dal pertinace consolo, aveva avuto sinistro fine. Grave pericolo
sovrastava, perchè i tempi non pativano indugio, quando Marmont si
avvisava di un nuovo stratagemma. A fine d'impedir il rumore dei
carretti, distendeva letame per la contrada principale di Bard,
avviluppava con istrame i cerchi delle ruote, e tirando alla dilunga,
velocemente e di notte tempo operava, che le artiglierìe riuscissero
felicemente oltre alla terra. S'accorgeva il castellano dell'arte usata
dagli avversari, e folgorava con grandissimo furore fra il buio della
notte; ma la oscurità da una parte, la celerità dall'altra furono
cagione, che i repubblicani patirono poco danno in questa straordinaria
passata: con tutte le armi allestite e pronte si apprestavano ad
inondare il Piemontese dominio. Poco stante Chabran divallatosi dal
piccolo San Bernardo costringeva alla dedizione il comandante di Bard,
salvo l'avere e le persone, e con fede di non militare sino agli scambi.

Mentre a questo modo il grosso dei soldati di Francia sboccava per
Ivrea, non erano state oziose le genti più lontane, anzi concorrendo dal
canto loro all'adempimento del principale disegno, erano pervenute ai
luoghi ordinati dal consolo. Era Bethancourt sceso dal Sempione, e
fattosi padrone di Domodossola. Moncey venuto a Bellinzona accennava a
Lugano, ed alle sponde del Ticino e dell'Adda. Thureau poi più
prossimamente romoreggiando alla capitale del Piemonte, era comparso a
Susa, e camminando più avanti, si era mostrato ad Avigliana, avendo
fatto una buona presa di Austriaci, che si erano pruovati a serrargli il
passo dall'erto ed eminente sito, sul quale stava, prima della guerra,
fondata la fortezza inespugnabile della Brunetta. Tale tempesta da tutte
parti sovrastava, per l'invitto pensiero del consolo, a quel tratto di
paese, che si comprende fra la Dora riparia e l'Adda. Ma il principale
sforzo sorgeva da Ivrea. Si proponeva il consolo di marciare a stanca
celeremente per arrivar più presto, che per lui si potesse, a Milano.
Confidavasi, nè senza ragione, di trovar quivi seguito, viveri e
ricchezze; e siccome sopraggiungeva improvviso, così sperava di poter
sorprendere e sopraffare i corpi sparsi degli Austriaci, che a
tutt'altra cosa pensavano fuori che a questa. Aveva anche fondamento di
credere, che gli sarebbe venuto fatto, accostandosi all'Adige, di
tagliar fuori Melas dal suo sicuro ricetto del Tirolo. Molto bene
considerate erano queste cose, e meglio ancora fu quella di mandar
Lannes verso Chivasso, per indurre in Melas la persuasione, ch'ei fosse
per far impeto contro Torino. Ordito in tal modo il disegno, lo mandava
ad esecuzione. Temendo gli Autriaci di Torino, avevano accostato un
antiguardo al ponte della Chiusella, a dirittura del quale avevano
piantato quattro bocche da fuoco per non lasciar guadagnare questo passo
al nemico. Essendo questo ponte molto stretto e lungo, dura impresa era
il superarlo. Avvicinatosi Lannes, ordinava ai più valorosi, il
passassero velocemente. Fecerne pruova; ma i cannoni Tedeschi
fulminarono sì furiosamente a scaglia, e dai fianchi i feritori leggieri
tempestarono con sì fatta grandine, che i Francesi tornarono indietro
laceri e sanguinosi. Nuovamente cimentatisi, nuovamente perdevano.
Rinnovò due altre volte la pruova Lannes, e due altre volte ne uscì
colla peggio. Ostinavasi, ma non aveva rimedio. Pavetti allora, che
ottimamente conosceva i luoghi, perchè la battaglia si commetteva quasi
sotto alle mura di Romano, sua patria, fece accorto il generale di
Francia, che a sinistra del ponte era un passo facilmente guadoso,
offerendosi di condurre egli medesimo la fazione. Guadò con felice
ardimento il fiume: si mostrava improvviso sulla destra del nemico; diè
mano a bersagliarlo aspramente; restava mortalmente ferito dalle sue
armi l'Austriaco Palfi, che vicino al ponte se ne stava animando i suoi.
Questo accidente diè cagione di vincere ai Francesi, perchè gli
Austriaci sforzati a dar indietro, lasciarono libero il passo del ponte.
Rannodaronsi col retroguardo sull'altura di Romano, e vollero far testa;
ma assaliti dai Francesi cresciuti d'animo e di forza, abbandonarono il
campo. Nè miglior esito ebbe uno sforzo fatto da Keim con la cavalleria,
nel piano che si frappone tra Romano e i colli di Montalenghe; onde fu
aperta la strada a Lannes fino a Chivasso, dove trovò conserve
considerabili di vettovaglie, opportuno ristoro alle sue stanche genti.
Avendo conseguito Lannes l'intento di far correre Melas a Torino,
volgeva improvvisamente le insegne a mano manca, e camminava con passo
accelerato a seconda della sinistra del Po alla volta di Pavia. Tutto lo
sforzo dei Francesi accennava a Milano. Marciavano Murat, Boudet e
Victor contro Vercelli; marciava sull'istessa fronte più basso Lannes, e
superiormente spazzava il paese la legione Italiana di Lecchi, che da
Chatillon di Aosta per la via di Grassoney camminando, era venuta a
Varallo, poi ad Orta, donde aveva cacciato il principe di Loano, che vi
stava a presidio con una mano di Tedeschi. Tutta questa fronte di un
esercito bellicoso, spingendosi avanti, guadagnava Vercelli, dove
passava la Sesia: poi contrastava invano Laudon, che era accorso,
entrava in Novara, e s'apprestava a varcar il Ticino. L'ala sinistra
intanto s'ingrossava per essersi Lecchi congiunto a Sesto Calende con
Bethancourt disceso da Domodossola. Laudon postosi a Turbigo intendeva
ad impedire il passo del fiume; ma Murat, che guidava l'antiguardo, dato
di mano a certe barche lasciate a Galiate, guadagnava la sinistra
sponda, e cacciava da Turbigo, non senza però qualche difficoltà, il
generale Tedesco. Al tempo medesimo la sinistra ala si rinforzava
vieppiù per la giunta delle genti di Moncey, che venute sui laghi di
Lugano e di Como, avevano incontrato Lecchi a Varese. Per queste mosse
ottimamente eseguite, come erano state ottimamente ordinate, già era la
capitale della Lombardia posta in potestà dei Francesi. Entrava in
Milano il dì due di giugno con le più elette schiere Buonaparte
vincitore. Io non sono per raccontare le allegrezze che vi si fecero,
perchè nelle rivoluzioni il governo ultimo è sempre stimato il peggiore,
il nuovo il migliore. Nè la signoria dei Tedeschi vi era stata mansueta,
non perchè troppo grave fosse di sua natura, salvo i confinati alle
bocche di Cattaro, ma perchè avendo voluto rimettere del tutto le cose
nello stato pristino, aveva turbato infiniti interessi ed opinioni.
Eransi i reggitori persuaso, che fosse impossibile che i Francesi
tornassero; e però a seconda di questa credenza governandosi,
prepararono le occasioni ad altre rivoluzioni.

Riordinava Buonaparte la Cisalpina repubblica. Volle, che i riti della
religione Cattolica pubblicamente si celebrassero, e la religione si
rispettasse, e chi il contrario facesse, severamente, anche colla pena
di morie, se il caso il richiedesse, fosse punito; che fossero salve le
proprietà di tutti, che i fuorusciti rientrassero, che i sequestri si
levassero, che le cedole del banco di Vienna si abolissero, e valor di
moneta più non avessero. Lasciati in Milano questi fondamenti della sua
potenza, applicava di nuovo i pensieri alla guerra, che quantunque bene
principiata fosse, non era ancor terminata. Melas sulla destra del Po si
conservava tuttavia intiero, nè sapeva il consolo ancora, che Massena
fosse stato costretto a cedere in Genova alla fortuna dei confederati.
Per questo motivo, credendosi più sicuro di quanto egli era veramente,
aveva fatto correre da' suoi il Lodigiano, il Cremonese, il Bergamasco,
il Cremasco, nei quali paesi erano stati veduti con molta contentezza:
poi suo intento era di passare subitamente il Po; ed in questo modo
mozzare a Melas ogni strada al ritirarsi. Lannes frattanto, per una
subita correria, aveva preso Pavia: trovovvi munizioni abbondanti da
bocca, e quantità considerabile di armi.

Melas, che per la perdita di Milano aveva conosciuto, quanto la sua
condizione fosse pericolosa, ed il nemico forte, avvisandosi che il suo
scampo non poteva più venire se non da una battaglia risoluta, e da una
vittoria piena, voleva tirar la guerra nei contorni di Alessandria, per
cagione dell'appoggio che quivi aveva della cittadella, e del forte di
Tortona. Venuto adunque in Alessandria, chiamava a se Esnitz arrivato
dalla riviera, mandava Otto divenuto libero per la dedizione di Genova,
a Piacenza, affinchè s'ingegnasse d'impedire il passo del fiume ai
Francesi. Ma Murat fu più presto di Otto; perchè, sebbene fortemente
fosse combattuto, passava, e s'impadroniva di Piacenza. Al medesimo
punto Lannes varcava a Stradella; e si poneva a campo a San Cipriano.
Otto ritirava i suoi a Casteggio ed a Montebello. Combattessi in questi
due luoghi il dì nove giugno una battaglia asprissima, segno ed augurio
di un'altra assai più aspra, più famosa, e più piena di futuri
accidenti. Occupava Otto col grosso delle sue genti Casteggio, avendo
piantato su certi colli a destra forti batterie, e collocato a sinistra
più al piano i suoi cavalli. Una piccola squadra di ultimo soccorso
stanziava a Montebello. Urtarono i Francesi condotti da Watrin con
grandissimo impeto i Tedeschi, fu loro risposto con uguale costanza;
vario fu per molte ore l'evento, perchè parecchie volte i repubblicani
s'impadronirono dei colli eminenti a Casteggio, e parecchie volte ne
furono risospinti. Finalmente gl'imperiali restarono superiori per opera
massimamente della cavalleria, la quale sbucando da certe siepi, di cui
si era fatta quasi una fortezza, aveva dato la carica al nemico. Watrin
si ritirava rotto e sanguinoso, e sarebbe stata perduta la battaglia pei
Francesi, se non fossero sopraggiunti battendo, e mandati da Lannes i
generali Chambarlhac e Rivaud. Venendo quest'ultimo a parte della
mischia, frenava l'impeto dei vincitori, ed incuorando i soldati di
Watrin gli menava di nuovo contro il nemico insultante: pure si
difendevano i Tedeschi ostinatamente. In questo fortunoso punto arrivava
con una grossa squadra di buoni soldati Lannes, ed entrando
impetuosamente, come sempre soleva, nella battaglia, sforzava il nemico
a piegare, e cacciandolo del tutto da Casteggio, l'obbligava a ritirarsi
a Montebello. Quivi Otto più fiero di prima rinnovava la battaglia, e
faceva di nuovo le sorti dubbie; che anzi le sue già principiavano a
prevalere, quando Buonaparte, che era sopraggiunto, ordinava a Victor,
caricasse con sei battaglioni la mezzana schiera del nemico. In questo
punto divenne furiosissimo l'incontro, perchè gli Austriaci difendevano
il ponte con numerose artiglierìe che buttavano a scaglia, ed i Francesi
con le bajonette andavano alla carica per ispuntargli. Durò un pezzo
questo combattimento di fuoco e di ferro: si vedeva che i soldati di
Otto stavano alla dura molto fortemente. All'ultimo arrivarono sugli
estremi del campo i generali Geney e Rivaud, e fecero inclinare la
fortuna in favore di Francia, perchè per le mosse loro si trovava Otto
quasi circondato da ogni banda. Si ritirava in Voghera, lasciato un
presidio di circa mila soldati nella fortezza di Tortona. Morì in questo
fatto, e fu presa gran gente agli Austriaci, ma la metà meno di quanto
portarono gli scritti di Berthier. Morì anche gran gente ai Francesi; e
poco meno che agli Austriaci; pochi restarono prigionieri. Questa fu la
battaglia di Casteggio, che durò dalle sei della mattina sino alle otto
della sera.

Superata l'asprezza dell'Alpi con arte e costanza, corsa la Lombardia
con prestezza, fatto risorgere il nome di Cisalpina in Milano, sollevati
a gran cose gli animi dei popoli con una impresa inusitata, restava che
per una determinativa battaglia i presi augurj si adempissero, e si
confermasse in Buonaparte il supremo seggio di Francia, e l'imperio
assoluto d'Italia. Assai presto fu l'acquisto di questo paese fatto da
Kray, Suwarow, e Melas: restava che si vedesse, se il capitano di
Francia non fosse abile a riconquistarlo più presto ancora. Aveva Melas,
come abbiam narrato, raccolti i suoi nel forte alloggiamento tra la
Bormida ed il Tanaro sotto le mura d'Alessandria. Grosso di circa
quarantamila soldati, fornitissimo di artiglierìe, fiorito di cavallerie
sceltissime, provvisto di veterani, era molto abile a combattere di
tante sorti. Nè mancava in lui l'ardire, o l'arte, nè la memoria delle
recenti vittorie. Sapeva altresì, di quanto momento fosse la battaglia
che soprastava.

Dall'altra parte il consolo combatteva su quelle Italiche terre, già
piene di tanta sua gloria; i suoi ufficiali giovani, confidenti e
valorosi con incredibile ardimento anelavano al confermare i gloriosi
destini di Francia; i soldati, alcuni veterani, molti nuovi non avevano
tanto uso di battaglie quanto i Tedeschi, ma l'ardore e la confidenza
supplivano a quanto mancasse all'esperienza. Di numero erano inferiori
agli avversari, e di cavallerìe, e di artiglierìe. Giravano adunque
assai dubbie le sorti. Melas, ancorchè fosse sorpreso da tanta e sì
improvvisa piena, e vinto alla Chiusella ed a Casteggio, pareva non
ostante possedere maggiore probabilità della vittoria. Nè si potrebbe
bastantemente lodare l'arte e la prestezza, colle quali, quando ebbe
piena contezza dell'intento del consolo, aveva adunato il suo esercito
nei campi d'Alessandria. Doveva il consolo presumere, perchè non
ignorava che l'avversario aveva fortificato con trincee ed artiglierìe
le rive della Bormida, e scelto luogo propizio al combattere, che
appunto in quel campo volesse dare la battaglia. Pure avvisando,
certamente contro ogni probabilità, che Melas volesse ritirarsi verso
Genova, aveva mandato il generale Desaix, testè arrivato dall'Egitto, a
Rivalta sulla strada per Acqui; che anzi questi, obbediente ai
comandamenti, già aveva spinto la schiera di Bondet più vicino ad Acqui.
Grave errore fu questo, perciocchè ei doveva rannodarsi, non ispartirsi,
trovandosi col nemico sì vicino e sì grosso; per lui stette ad un punto,
che tutta la fortuna di Francia perisse nei campi di Marengo. Oltre a
ciò, e per una risoluzione nè ragionevole nè sana, aveva mandato la
schiera di Monnier, che con quella di Boudet componeva l'ala sinistra
governata da Desaix, a Castelnuovo di Scrivia, per modo che tutta
quest'ala si trovava spartita e scomposta in un momento di tanta
importanza. Occupava Melas con un antiguardo il villaggio di Marengo
posto oltre Bormida nella vicinanza d'Alessandria. Il consolo, fattolo
assaltare da Gardanne, lo recava in suo potere, avendo i Tedeschi fatto
astutamente debole resistenza. Il quale accidente avrebbe dovuto far
accorto Buonaparte, che pensiero di Melas non era di girsene
lontanamente a Genova, ma bensì di cimentar la fortuna vicino ad
Alessandria. Tuttavia, essendo tenacissimo ne' suoi concetti, persisteva
nel credere che i Tedeschi volessero incamminarsi verso la Liguria.
Finalmente gli esploratori, che gli recavano le novelle da Rivalta e
dalle rive del Po, il tolsero d'inganno, certificandolo che la gran lite
era per deffinirsi nell'Alessandrino, non nella Liguria. Ordinava a
Boudet ed a Monnier, che prestamente si ricongiungessero coll'esercito
principale: pure trovandosi già lontani, potevano arrivare a sorte
terminata.

Il dì quattordici giugno alle cinque della mattina Melas varcava,
fulminando, l'augurosa Bormida. Esnitz coi fanti leggieri, e col maggior
nervo delle cavallerìe, muovendosi a sinistra degli imperiali, marciava
contro Castel-Ceriolo per la strada che porta a Sale, perchè intento del
generalissimo Austriaco era di riuscire alle spalle dei Francesi da
quella parte per tagliargli fuori da Pavia e da Tortona, donde avevano
corrispondenza con l'altre loro genti alloggiate sulla sponda sinistra
del Po. Keim, coi soldati di più grave armatura muoveva l'armi contro il
villaggio di Marengo, per cui passa la strada per Tortona; quest'era la
schiera di mezzo. Una terza, che era la destra sotto la condotta di
Haddick con un grosso di granatieri ungari guidati da Otto, doveva fare
sforzo, seguitando la destra sponda della Bormida all'insù, per riuscire
a Fregarolo, e consentire verso Tortona con la mezzana. Si prevedeva, e
quest'era il pensiero delle due parti, che si sarebbe conteso
massimamente della possessione di Marengo, perchè quello era il sito,
alla conservazion del quale indirizzavano i Francesi tutti i loro
movimenti. Precedeva le camminanti squadre d'Austria un apparato
formidabile di artiglierìe, che furiosamente tuonando significavano,
quanto duro e quanto micidiale fosse per essere l'incontro. A tanto
impeto non erano i Francesi pari in quel primo tempo della battaglia,
perchè Monnier si trovava lontano a destra, Desaix a sinistra, per
improvvidenza del consolo.

Adunque tutte le difese loro consistevano nella schiera di Victor, che
occupava assai grossa Marengo, ed in quella di Lannes, che aveva la sua
sede a destra della strada di Tortona. A queste genti si aggiungevano
circa novecento soldati della guardia del consolo, i cavalli condotti
dal giovane Kellerman, quei di Champeaux, e finalmente quelli di cui
aveva il governo Murat: i primi facevano spalla ai fanti di Victor, i
secondi a quei di Lannes, ed in ultimo i terzi posti sulla punta estrema
a destra di tutta la fronte, custodivano la strada che accenna a Sale.
Così l'ordinanza dei Francesi partendo dalla Bormida, e da lei
scostandosi obliquamente, e passando per Marengo, si distendeva sin
verso a Castel-Ceriolo. Keim incontrava Gardanne mandato da Victor a
Pietrabuona, piccolo luogo posto tra Marengo e la Bormida, e con una
forza prepotente lo prostrava. Si ritiravano disordinatamente le
reliquie verso Marengo. Sarebbero anche state intieramente circondate e
prese se Victor non avesse tosto mandato Chambarlhac a riscattarle.
Vennero avanti i Tedeschi, ed ingaggiarono con Victor una battaglia
orribile: commiservi ambe le parti fatti di stupendo valore. Piegò
finalmente la fortuna in favor di coloro, che avevano più numerose
genti, e più fiorite artiglierìe: entrava vittoriosamente Keim in
Marengo. Non per questo si era Victor disordinato; che anzi grosso,
intiero e minaccioso novellamente si schierava dietro a Marengo. Venne a
congiungersi con lui sulla destra sua punta Lannes, il che fece
rinfrescare la battaglia più feroce di prima. S'attaccò Keim con Lannes,
Haddick con Victor, e chi considererà la natura sì di quei generali,
come di quei soldati, si persuaderà facilmente, che mai in nissuna
battaglia sia stato speso più valore e maggior arte, che in questa.
Secondava potentemente l'urto di Lannes contro Keim Champeaux co' suoi
cavalli, nella quale mischia gravemente ferito passò di questa vita
alcuni giorni dopo. Kellermann con la sua squadra ajutava anche
efficacemente Victor, cariche a cariche continuamente aggiungendo e
moltiplicando. Ciò non ostante Victor, per essere entrato nella
battaglia il primo, e per avere Gardanne molto patito nell'affronto di
Pietrabuona, stanco e diradato cedè finalmente il luogo, e si ritirò,
quanto più potè prestamente, e non senza qualche moto disordinato, a San
Giuliano. Lannes allora nudato sul suo sinistro fianco dell'appoggio di
Victor fu costretto rinculare ancor esso; il che diè cagione a Keim di
guadagnare vieppiù del campo, e di credersi sicuramente in possessione
della vittoria. Frattanto Esnitz coi fanti leggieri aveva occupato
Castel-Ceriolo, e coi cavalli si andava allargando col pensiero di
mostrarsi alle spalle delle due schiere repubblicane, che
indietreggiavano; il quale disegno, se avesse avuto effetto, dava senza
dubbio alcuno la vittoria agl'imperiali.

Solo rimedio a tanto pericolo aveva il consolo nei novecento soldati
della sua guardia, e nei cavalli di Murat, certamente non capaci a far
fronte alla numerosa cavallerìa di Esnitz. Mandava adunque avanti i
novecento. Qui io non so, se più mi debba lodare l'opera loro, o
biasimare quella di Esnitz. Fatto sta che l'Alemanno, quantunque gli
avesse circondati da ogni banda, non gli potè mai rompere, o che egli
non abbia fatto tutto quello che poteva, o che i novecento abbiano fatto
più di quello che potevano. Avrebbe potuto Esnitz, se l'avesse voluto,
tanto era forte pel numero delle sue truppe leggieri, sicuramente
lasciarne una piccola parte contro questa consolare guardia, e gittarsi
con l'altra a furia dietro le cedenti squadre di Francia. Ma neanco
questo fece, ostinandosi a combattere con tutte le sue genti contro
piccola parte di quelle del nemico. Questa mollezza, o errore di Esnitz,
e questo valore dei consolari diedero comodità a Monnier di arrivare da
Castel Nuovo, donde chiamato dal consolo veniva a prestissimi passi.
S'incontrava arrivando nelle genti di Esnitz; sebbene elleno da tutte le
parti il circondassero, si aperse la strada, ajutato gagliardamente dai
consolari. Il generale Cara-San-Cyr, cacciati i Tirolesi da
Castel-Ceriolo, se ne faceva padrone, e tostamente con tagliate e
barricate vi si affortificava. Dievvi dentro Esnitz per ricuperarlo, e
non gli venne fatto: pure la fortuna il favoriva, perchè aveva in questo
punto obbligato alla ritirata i consolari, e l'altra parte dei soldati
di Monnier. Ma invece di seguitare alla dilunga i cedenti, si ostinava
all'acquisto di Castel-Ceriolo. Cara-San-Cyr sempre il respinse, e tanto
il tenne lontano, che ora Cara-San-Cyr fu salvamento de' suoi, come
prima erano stati i novecento; questi diedero tempo nella pertinace
resistenza loro a Monnier di arrivare, egli il diede a Desaix. Melas in
questo mezzo tempo, volendo usare l'occasione favorevole, che la fortuna
gli parava davanti, aveva spinto innanzi la sua ala destra, massimamente
i cinque mila Ungari, affinchè andassero a disfare quella nuova testa
che i Francesi mostravano di voler fare a San Giuliano. Pareva che a
quest'effetto bastassero Keim vincitore, ed Esnitz mezzo vinto e mezzo
vincitore. Ma per assicurarsi meglio del fatto, e per provvedere ai casi
dubbj che Desaix, arrivando, avrebbe potuto arrecare, mandava di lungo
spazio avanti i cinquemila, dei quali come di corpo autore di vittoria,
aveva preso il governo Zach, quartiermastro di tutto il campo Austriaco.

Erano le cinque della sera: già da più di dieci ore si combatteva: gli
Austriaci vincitori si rallegravano; tenue speranza, e solo in Desaix
rimaneva ai Francesi di risorgere. Gli Alessandrini credevano avere
Austria già del tutto vinto, siccome quelli che spaventati in sul
mattino dal rimbombo di tante armi, l'avevano poscia udito allontanarsi
appoco appoco, per modo che alla fine niuno, o debole suono di battaglia
perveniva agli orecchi loro. Il consolo stesso disperava, nè mostrò in
questo punto della battaglia mente serena, od animo costante, o modo
alcuno degno di colui che aveva concetto il mirabile disegno di questa
seconda invasione d'Italia. Solamente, e già quasi privo di consiglio
stava agognando l'arrivo di Desaix. Mentre fra molto timore e poca
speranza si esitava, ecco arrivare al consolo le novelle, che la prima
fronte della Deseziana schiera compariva a San Giuliano. Riprese
subitamente gli spiriti: altr'uomo che egli in fortuna quasi disperata,
come era quella, in cui si trovava, si sarebbe servito della forza che
arrivava, solamente per appoggio alla ritirata; ma l'audace ed
onnipotente consolo la volle usare per rinnovar la battaglia e per
vincere. Metteva l'esercito in nuova ordinanza per modo che da
Castel-Ceriolo obliquamente distendendosi sino a San Giuliano,
alloggiava Cara-San-Cyr sul luogo estremo a destra, poi a sinistra verso
San Giuliano procedendo Monnier, quindi Lannes, poi finalmente in
quest'ultima terra a cavallo della strada per a Tortona Desaix. I
cavalli di Kellerman a fronte, e fra Desaix e Lannes avevano il campo.
Non avendo fatto Esnitz co' suoi fanti e cavalleggieri contro l'ala
destra dei Francesi quell'opera gagliarda, e quel frutto che Melas
aspettava da lui, aveva il generalissimo d'Austria mandato i cinquemila
Ungari condotti da Zach contro l'ala sinistra, sperando che questo nodo
di genti fortissime l'avrebbe potuta rompere, e tagliarle la strada
verso Tortona.

La colonna di cinquemila, in cui si conteneva tutto il destino della
giornata, in se medesima ristretta, baldanzosamente marciava contro i
Deseziani. Desaix, lasciatala approssimare senza trarre, quando arrivò a
tiro, la fulminò con le artiglierìe, che Marmont aveva collocato sulla
fronte, poi scagliava contro di lei tutti i suoi. A quel duro rincalzo
attoniti sulle prime si fermarono gli Ungari: poi ripreso nuovo animo,
qual mole grossa, ed insuperabile, marciavano. Nè le genti Francesi,
siccome più leggieri, quantunque tutto all'intorno vi si affaticassero,
gli potevano arrestare. Era questo un caso simile a quello di Fontenoy.
Desaix, che punto non si era sbigottito a quel pericolo, postosi a
fronte de' suoi, stava sopravvedendo il paese per iscoprire, se gli
accidenti del terreno gli potessero offrire qualche vantaggio, quando
ferito in mezzo al petto da una palla d'archibuso, si trovò in fin di
morte. Disse queste ultime parole al giovane Lebrun, figliuolo generoso
di generoso padre: «Andate, e dite al consolo, che me ne muojo dolente
di non aver fatto abbastanza per vivere nella memoria dei posteri».
Sottentrava al governo, in vece di Desaix, Boudet. Non si perdè questi
d'animo per sì amaro caso, non si perdettero d'animo i suoi soldati; che
anzi stimolando quegli uomini già di per se stessi valorosi il desiderio
di vendetta, con incredibile furia si gettarono addosso ai cinquemila.
Nè gli Ungari cedevano: era un combattere asprissimo e mortalissimo. Già
piegavano i repubblicani, disperate parevano le sorti; volle fortuna,
che la salute di Francia nascesse prossimamente dall'estrema rovina. Era
Kellermann destinato dai cieli al gran riscatto. Effettivamente, mentre
Boudet instava ancora da fronte, quantunque rinculasse, Kellermann
assaltava con tutto il pondo de' suoi cavalli il sinistro fianco
dell'Ungara mole, e siccome quella che era spartita in manipoli, tra
l'uno e l'altro ficcandosi, totalmente la disordinava. Snodata, perduti
gli ordini, tra se medesima e coi francesi intricata e ravviluppata, non
le restava più nè disegno nè modo di difendersi. Laonde, insistendo
sempre più valorosamente contro di essa Kellermann, e tornando alla
carica Boudet rianimato dal favorevole caso, fu costretta a darsi
intiera, deposte le armi, al vincitore. Così quello che non avevano
potuto fare nè le fanterìe, nè le artiglierìe, fecero le cavallerìe, al
contrario di quanto successe in Fontenoy, dove le artiglierìe fecero
quello che le fanterìe, e le cavallerìe non avevano potuto operare.
Commise, siccome pare, grave errore Zach nello essersi troppo innoltrato
fra le schiere Francesi; il che fu cagione, che quando fu sì aspramente
assalito, gli altri squadroni non furono a tempo di soccorrerlo; ma
troppo era confidente della vittoria. Il sinistro caso degli Ungari fe'
superar del tutto la fortuna dei Francesi; perchè spingendosi avanti, si
serrarono addosso ai nemici privi di quel principale sostegno, e gli
costrinsero alla ritirata, con grave sbaraglio ed uccisione. Pensò
tostamente Melas a far dare il segno della raccolta per andarsi a
ritirare vinto là, dond'era la mattina partito con tanta speranza di
vincere: solo fece una testa grossa a Marengo per dar tempo alle
ritirantisi squadre di arrivare. Ricoverossi oltre la Bormida:
riassunsero i Francesi gli alloggiamenti, che avevano occupati prima
della battaglia. Morirono degl'Imperiali meglio di quattromila soldati,
tutti forti e veterani, che avevano veduto le guerre d'Italia; furono
feriti settemila, vennero prigionieri in poter del vincitore circa
ottomila. Mancarono dei Francesi tremila uccisi, quattromila feriti:
pochi restarono cattivi, perchè i più quando fu vinta improvvisamente la
giornata, furono liberati dai compagni.

Questa battaglia, che cambiò le sorti d'Europa, e la fece andare pel
medesimo verso per quattordici anni, fu piuttosto guadagnata dai
Francesi che da Buonaparte, avendo essi col valore loro emendato gli
errori del capitano. Principali operatori della vittoria furono
Cara-San-Cyr per aver preso e conservato Castel Ceriolo, Victor per aver
fortemente combattuto a Marengo contro Keim, Boudet per avere opposto un
duro intoppo alla mole Ungara, finalmente, e sopratutto quell'accorto e
prode Kellermann, che usando il momento opportuno, non dubitò di dar
dentro co' suoi cavalli a quella massa intera e grave, che solo col peso
pareva, che fosse per prostrare quanto le si parasse davanti. Si
rallegravano i compagni del glorioso fatto con lui, ma venuto in
cospetto del consolo, questi con la solita aria di sussiego e
superiorità parlando nè informandosi punto di quanto era successo, gli
disse: _Avete dato anzi una bella carica che no_. Sdegnato il giovane
guerriero, rispose: _Bene godo che la prezziate, giacchè vi mette la
corona in capo_. Il consolo, che non amava l'essere scoperto prima che
si scoprisse egli, l'ebbe per male, e sempre dimostrò l'animo alieno dal
figliuolo del maresciallo, non avendolo mai nè onorato nè promosso
quanto meritava.

Dall'altra parte aveva Melas ottimamente ordinato i suoi alla battaglia,
e l'ordine suo pare a noi, che in nissun modo riprendere si possa.
Debbesi principal lode di valore a Keim, che ruppe, e costrinse prima
Victor, poi Lannes alla ritirata: ebbe merito di valore Zach, ma biasimo
d'imprudenza, e di troppa confidenza nello essersi spinto troppo avanti.
Quanto ad Esnitz, e' non pare che abbia fatto tutto quello che Melas gli
aveva commesso, e che si era promesso di lui. Ostinossi in dare assalti
a piccoli corpi, ed a piccole terre forti e munite, il che non è debito
delle truppe armate alla leggiera, e non corse la campagna ai fianchi ed
alle spalle del nemico; il che era debito delle truppe di tal sorta, e
ne aveva carico da Melas.

Rimaneva ancora, dopo la battaglia, al generalissimo d'Austria forza
bastante per resistere lungo tempo nel forte sito, in cui si era
riparato. Il quale consiglio avrebbe potuto tanto più facilmente mandar
ad esecuzione, quanto più abbondando di cavallerìa aveva facoltà di
correre il paese per raunar vettovaglie. Ma o che il terrore concetto
per la recente rotta, o l'arti di Buonaparte, che continuamente
protestava voler aderire ai patti di Campoformio, e ridurre i paesi
dipendenti da lui a forma di governo più tollerabile e meno minacciosa
pei principi, sel facessero, non si mostrò renitente, e chiese i patti.
Furono gloriosi per la Francia, ingloriosi per l'Austria, stupendi per
l'Europa. Sospendessersi, fino a risposta da Vienna, le offese;
l'imperiale esercito se ne gisse a stanziare tra il Mincio, la Fossa
Maestra ed il Po; occupasse Peschiera, Mantova, Borgoforte, e sulla
destra del fiume Ferrara; medesimamente ritenesse la possessione della
Toscana: il repubblicano possedesse il paese fra la Chiesa, l'Oglio e il
Po: il tratto tra la Chiesa ed il Mincio fosse esente dai soldati d'ambe
le parti: le fortezze di Tortona, di Alessandria, di Milano, di Torino,
di Pizzighettone, d'Arona e di Piacenza si consegnassero ai
repubblicani; Cuneo ancora, i castelli di Ceva e di Savona, Genova, ed
il forte Urbano cedessero in loro possessione: niuno per opinioni
dimostrate, o per servigi fatti agli Austriaci potesse essere
riconosciuto o molestato; i Cisalpini carcerati per opinioni politiche
si rimettessero in libertà: qual fosse la risposta di Vienna, le
ostilità, se non dopo avviso di dieci giorni, non si potessero
ricominciare; durante la tregua, niuna delle parti potesse mandar gente
in Germania. Tali furono i patti conclusi in Alessandria: una vittoria
Francese distrusse i frutti di venti vittorie Tedesche, o Russe. La
tregua prolungata più volte di comune consenso di dieci in dieci giorni,
fu finalmente per nuova ed espressa convenzione accordata fino ai
venticinque novembre.

Buonaparte vincitore di Marengo aveva in sua mano le sorti d'Europa
liete o tristi, la pace o la guerra, la civiltà o la barbarie, la
libertà o la servitù dei popoli: gloria civile l'aspettava uguale alla
guerriera; ma l'ultima, ed un desio fiero, ed indomabile di comandare,
non lasciarono luogo alla prima, caso deplorabile per sempre. Fu
ricevuto a Milano qual trionfatore. Il chiamavano uomo unico, eroe
straordinario, modello impareggiabile con tutte quelle altre lodi, che
l'adulazione Italiana meglio sapeva inventare; con pari adulazione
rispondeva Francia. I buoni Milanesi esultavano dicendo, essere venuto a
dar di nuovo la libertà al suo diletto popolo Cisalpino. Parlò a Milano
molto di pace, molto di religione, molto di lettere, molto di scienze.
Creovvi una consulta con potestà legislativa, una commissione di governo
con potestà esclusiva. Vi arrose un ministro straordinario di Francia,
chiamando a questa carica un Petiet, che era stato ministro di guerra ai
tempi del direttorio. Riapriva con allegrezza di tutti i buoni
l'università di Pavia, che il Tedesco sospettoso aveva chiusa: ordinava
stipendj onorevoli ai professori; vi chiamava i più riputati, i più
dotti, i più virtuosi uomini. Fiorì vieppiù per questi ordini la
università; pareva rinascessero i tempi di Giuseppe; ma il dominio
militare in cui si viveva, avvertiva i popoli che l'età era diversa.
Intanto il suo procedere non sapeva dell'antico. Non accarezzava più gli
amatori ardenti di rivoluzioni, anzi da se gli allontanava; chiamava a
se coloro che erano in voce di aristocrati, purchè fossero di natura
moderata, e ricchi, e di buona fama. Melzi, Aldini, Birago, il dottor
Moscati, Scarpa, il vescovo di Pavia, Gregorio Fontana, Marescalchi,
Mascheroni molto volontieri vedeva. Ai democrati più fervidi non
piacevano questi andari, e fra di loro il chiamavano aristocrata, ed
anche tiranno; ma in palese, quale Dio, sempre il predicavano. In tutti
i fatti di lui, ed in tutte le parole avevano i nuovi capi di Cisalpina
fede grandissima, e si promettevano l'independenza della patria. Del
resto, quantunque il procedere paresse più civile, e le sembianze più
oneste, il prendere, e il dilapidare era lo stesso, ricominciò la
Cisalpina a travagliare del male antico.

Presero i nuovi eletti il magistrato. Lodò Petiet con elaborato discorso
Francia, lodò il consolo, parlò di Beccaria, favellò di libertà,
d'independenza, di destini alti e magnifici: con adorno artifizio onorò
l'Italia, chiamandola maestra di lettere, di filosofia, di politica, ed
affermando non essere fatta per esser tributaria di un principe
straniero: rispose colle medesime lodi il presidente della consulta.

Riordinata la Cisalpina, se ne tornava il consolo in Francia. Passò per
Torino: alloggiò in cittadella; non si lasciò vedere, non volendo
lasciarsi tirare alle promesse per rispetto di Paolo, che sempre
favoriva il re. Anzi fu certo, che, sebbene avesse l'animo molto alieno,
aveva nondimeno, dopo la vittoria di Marengo, offerto l'antico seggio a
Carlo Emanuele, purchè nuovamente rinunziasse alla Savoia ed alla contea
di Nizza. Tornò altresì sull'antico pensiero, per potersi serbar il
Piemonte, che appetiva con grandissimo desiderio, di dare al re la
Cisalpina, sì veramente che rinunziasse al Piemonte. Le quali proposte
non furono accettate dal principe, parte per motivi di religione, parte
per non voler concludere senza il consentimento de' suoi alleati, di
Paolo massimamente, e dell'Inghilterra. Nè voleva dar appicco
all'Austria, nel caso che le cose di Francia nuovamente sinistrassero,
acciocchè ella s'impadronisse del Piemonte, e se lo serbasse; ed
ancorchè non avesse cagione di lodarsi di lei, nondimeno abborriva dal
vestirsi delle spoglie altrui. Non ostante le profferte ed i negoziati,
creava in Piemonte, come in Cisalpina, non per terminare, ma per
minacciare, una consulta, ed una commissione di governo, a cui chiamò
molti uomini riputati per dottrina, e per pacatezza d'opinione. Nominò
Galli, Bottone di Castellamonte, Braida, Avogadro, Cavalli, e Rocci alla
commissione di governo, poi alla consulta il vescovo di Novara,
Capriata, i due professori Regis e Pavesio, preti ambidue dotti e
pacifici, Tosi, Botta, Lombriasco, un altro Avogadro, Bay, Paciaudi,
Nizzati, Chiabrera. Creava ministro straordinario presso a questo
governo, prima il generale Dupont, poi per riconoscere i meriti del
vincitore di Fleurus, Jourdan.

Era a questo tempo l'aspetto del Piemonte oltre ogni dire miserabile:
una estrema carestìa, un rapir di soldati al tempo dei confederati
l'avevano messo in estrema penuria. Nè erano mancate le angherìe, e le
soperchierìe, e le ingordigie dei commissarj imperiali: la insolenza era
stata minore, ma la rapacità uguale. I Piemontesi non sapevano più nè
che cosa sperare, nè che cosa temere, nè che cosa desiderare, stantechè
i cambiamenti di dominio non producevano un cambiamento di fortuna.
Maledicevano il destino, che gli aveva fatti piccoli fra due grandi. Nè
questa era per loro la somma delle tristi fortune; perchè i biglietti di
credito, che sempre più scapitavano, lunga e luttuosa peste del paese,
avevano posto in confusione tutti gli averi: ogni civile faccenda si
fermava; il prezzo dei viveri eccessivo, i poveri, che non avevano
biglietti, perchè i minori erano di venti lire, smoderatamente pativano.
Infine, tanto sopravvanzò questo male, che fu forza venirne all'ordinare
che non si spendessero più che a valor di commercio, e si pubblicarono
le scale del cambio. Ma le piaghe erano fatte, rimaneva la coda dei
contratti anteriori. Penò molto la consulta, quantunque in lei
abbondassero gli avvocati dotti e sottili, ad assestar questa faccenda,
e quando si assestò, nissuno contento, ancorchè la legge fosse giusta.
Questa fu gran radice di mali umori. Nè gran momento di sventura non
recava il peso gravissimo del dover mantenere i soldati di Francia, sì
quelli che passavano, come quelli che stanziavano, peso da non poter
esser portato dalle finanze Piemontesi. Voleva Massena, chiamato dal
consolo generalissimo in Italia, che il Piemonte gli desse per
sostentazione dei soldati, un milione al mese, e mantenesse i presidj.
Poi successe Brune a Massena: accordossi, che col milione mensuale le
casse Francesi mantenessero esse; ma ecco pagarsi il milione, ed i
soldati non mantenersi: era il Piemonte obbligato a supplire; perchè se
non si dava loro il necessario, e' se lo prendevano da se. Volle
Jourdan, che buono era e dabbene, rimediare, ma i trappolatori ne
sapevano più di lui; non se ne poteva dar pace: non vi era rimedio.
S'aggiungevano i comandamenti fantastici; perchè ora si voleva che una
fortezza Piemontese si demolisse a spese del Piemonte, ed ora, che la
medesima si riattasse: ora s'addomandavano i piombi della cupola di
Superga, il che, prima cosa, avrebbe fatto rovinar l'edifizio per le
acque, ed ora si voleva che si demolissero i bastioni che sopportano il
giardino del re, opera inutile, perchè la città era già tutto
all'intorno smantellata. Se non era la costanza di chi governava ad
opporvisi, Superga ed il giardino, gradito passeggio dei Torinesi,
perivano. Chi domandava denari pel vivere dei soldati, chi pel vestito,
chi per gli ospedali, chi per le artiglierìe, chi pei passi, chi per le
stanze: erano le richieste capricciose, i consumi eccessivi, le finanze
impotenti; ogni cosa in travaglio e confusione.

Altri tormenti, oltre i raccontati, travagliavano i Piemontesi, e
rendevano impossibile ogni buon governo; questi erano la incertezza
sulle sorti future del paese. Sapevansi le offerte fatte dal consolo al
re: ciò faceva camminar a ritroso i partigiani regj, a rilento i
repubblicani: quelli speravano, questi temevano: tra l'ordinar peritoso
e l'obbedir lento nasceva l'anarchìa. Il consolo non si era voluto
scoprire: interrogato, si ravviluppava nelle ambagi. Alcuni dagli
stimoli da lui dati ai repubblicani Piemontesi, acciò si mostrassero,
argomentavano ch'ei non volesse più dare il Piemonte al re; alcuni altri
da questo stesso giudicavano, che il volesse dare. I democrati
insultavano gli aristocrati, gli aristocrati si ridevano dei democrati;
i primi speravano la repubblica, i secondi si tenevano sicuri del regno.
Questi prevalevano, perchè non pochi fra i capi venuti di Francia per
ingerirsi, non senza cagione, nelle faccende dell'amministrazione
militare, e che se ne vivevano alle mense dei magnati, o per adulazione,
o per certo vezzo di voler comparire dell'antico tempo, laceravano
continuamente quei che servivano allo stato nuovo. Chi si dava per
antico conte, chi per antico marchese, chi, per lo manco, per visconte,
o per barone; nè s'accorgevano in quanto disprezzo venissero essi
medesimi appresso ai nobili Piemontesi, tanto acuti ed esperti
conoscitori della natura altrui. Intanto questi discorsi toglievano
forza al governo. Quelli stessi che più da lui domandavano, il
riducevano alla condizione di poter men dare. Era in questo procedere
leggerezza ed ingratitudine, ma non disamorevolezza od odio, perchè non
erano capaci nè di amare nè di odiare. Io non so, se in mezzo a cose
tanto gravi mi debba parlare delle pazzie dei democrati, che non
vedevano in qual trappola fossero. Pure non tacerò, che era tornato in
Piemonte quel Ranza. Le cose che diceva e che stampava, non son da
domandare; e peggio, che queste medesime cose aveva dette, standosene
carcerato in Vigevano in poter dei Russi, e le avrebbe anche stampate,
se avesse potuto. Ora scriveva contro i preti, ora contro i frati, ora
contro gli aristocrati, ora contro i democrati, ora contro il governo,
ora contro i governati, e fece un giorno, traendo il popolo a folla, non
so qual falò in piazza Castello dello scritto di un frate suo
avversario. Buttava nel pubblico ogni giorno sue miracolose gazzette, ed
ogni giorno ancora appiccava suoi cedoloni alle mura egli stesso, e
quando si sentiva voce, che era Ranza, il popolo correva a calca per
vedere. Incominciò, a dire, che vivevano troppi aristocrati in Piemonte:
ripreso, venne in sul dire che tutti erano aristocrati. Il governo che
non aveva penetrato l'umore, il volle frenare; ma e' furon parole,
perchè tornò sul dire che tutti erano aristocrati, e quei del governo i
primi. Basta, per lo men reo partito, e' fu lasciato dire. Ma le
opinioni si pervertivano; la maldicenza trovava forte corrispondenza
nell'invidia, e non si poteva più governare. Io ho voluto parlare, e
forse il feci troppo più lungamente che si convenisse, di questo Ranza:
ma il volli fare, perchè mi pare, che di questi Ranza ne siano molti in
Europa, e molti più in quei paesi di lei, che sono, o si credono liberi.

Lasciata incerta la sorte del Piemonte, sorgevano e s'inviperivano le
sette. Chi voleva essere Francese, chi Italiano, chi Piemontese. Gli
amici si odiavano, i nemici sì accordavano, nissun nervo di opinione.
Accrebbe l'incertezza ed i mali umori un atto del consolo, con cui diede
il Novarese sì alto che basso alla Cisalpina. Prina, Novarese, che era
allora ministro di Piemonte, fu primo suggeritore e confortatore di
questo smembramento della sua patria; ciò dico per dimostrare quale
sincerità, e quale lealtà fosse in quei tempi. La sinistra novella
sollevò gli animi maravigliosamente in Piemonte, perchè si pensò, che
Buonaparte volesse restituire il rimanente al re. Il governo protestò:
il consolo, che sapeva ciò che si faceva, si maravigliava che si
sperasse, che si temesse, che si protestasse. Pure non si scopriva; i
timori, le sette, e le angustie del governo crescevano. Era segno il
Piemonte ad ogni più fiera tempesta.

Fra sì funesta intemperie ebbe il governo, che allora, sotto nome di
commissione esecutiva surrogata alla commissione di governo, era
composto di Bossi, Botta, e Giulio, un consolatorio pensiero, e questo
fu di stanziar beni di una valuta di cinquecento mila franchi all'anno a
benefizio dell'università degli studj, dell'accademia delle scienze, del
collegio, e di altre dipendenze, ordine veramente benefico e magnifico,
di cui solo si trovano modelli negli stati uniti d'America per
munificenza del congresso, ed in Polonia per munificenza dell'imperatore
Alessandro.

Fu questo conforto piccolo pei tempi; perchè le disgrazie sormontavano.
Continuossi a vivere disordinatamente, discordemente, servilmente,
famelicamente in Piemonte, finchè venne il destro a Buonaparte
d'incamminarlo a più certo destino.

Le sorti di Genova del pari infelici, parte pei medesimi motivi, parte
per diversi. Per la capitolazione d'Alessandria abbandonava Hohenzollern
Genova, non senza aver prima, per comandamento di Melas, esatto dai
sessanta negozianti più ricchi un milione, come diceva, in presto ad uso
dei soldati. I Francesi condotti da Suchet, entrarono nella desolata
città il dì ventiquattro giugno. Quante sventure e quanti dolori abbiano
in se queste frequenti mutazioni di dominio, ciascuno può giudicare.
Trattaronla i Francesi duramente, come se uscendo dalle mani dei
Tedeschi fosse sana ed intiera: l'avevano trattata duramente i Tedeschi,
come se quando era uscita dalle mani dei Francesi fosse fiorita e ricca.

Il consolo, come in Cisalpina ed in Piemonte, creava una commissione di
governo con tutte le potestà, salvo la giudiziale e la legislativa:
creava una consulta con la potestà legislativa: creava finalmente
appresso al governo Ligure un ministro straordinario, chiamandovi il
generale Dejean. Diede il magistrato della commissione a Gian Battista
Rossi, Agostino Maglione, Agostino Pareto, Girolamo Serra, Antonio
Mongiardini, Luigi Carbonara, Luigi Lupi, uomini risplendenti per virtù,
e che nelle faccende presenti camminavano con moderazione. Nè minori
pregi d'animo si notavano in coloro che chiamava alla consulta, Luigi
Corvetto, Emanuele Balbi, Girolamo Durazzo, Cesare Solari, Giuseppe
Fravega, Niccolò Littardi, Giuseppe Deambrosis, con molti altri fino al
numero di trenta. Nella presa del magistrato sorsero le solite
adulazioni, maggiori però da parte del ministro straordinario, che del
governo. Parlò il ministro della lealtà e generosità del consolo,
impegnò la fede di Francia, che alla pace generale soliderebbe la
libertà e l'independenza della Ligure repubblica. Dolci parole alle
orecchie Genovesi; ma quest'altre che toccò, incominciavano a saper
d'amaro. Furono, che se la guerra si riaccendesse, e' bisognerebbe
pensare a trovare soldi. Molto poi lodevolmente inculcava il ministro,
si dimenticassero le offese, si perdonasse ai traviati: così volere
l'interesse dello stato. Rispose Rossi, presidente, non senza dignità,
ma con lingua Italiana sconcia e servilissima: essere quel giorno fra i
felici felicissimo per la repubblica; avrebbero cura della quiete e
della libertà della patria; desiderare i Liguri, come navigatori e
commercianti, la pace; del resto povera essere la repubblica, poveri i
cittadini; recar conforto le promesse fatte, e le qualità del ministro.
Più certo, e più chiaro era il destino di Genova, che quel del Piemonte;
perciocchè la Francia prometteva independenza. Ciò fu cagione, che fosse
maggior forza nel governo Ligure che nel Piemontese, e che le parti
avverse meno si ardissero di contrastargli. Favellò gravemente Dejean
alla consulta, quando la instituì: badassero alla sperienza, deponessero
i principj astratti, le teorie pericolose, infausti semi di rivoluzioni.
Dal che si vede, che Dejean aveva bene penetrato la mente del consolo, e
che il consolo molto sagacemente, e molto veramente giudicava della
natura umana.

Erano, come abbiam detto, quei della commissione di governo uomini
pacifici e dabbene. Pure mossi dalle grida dei democrati, stanziarono
una legge d'indennità, della quale il minor male che si possa dire, è,
ch'era contraria ai capitoli d'Alessandria. Si risarcissero dai briganti
e nemici della patria (così chiamavano i fautori dell'antico stato e
dell'Austria) i danni ai danneggiati; se non avessero di che risarcire,
risarcissero per loro i comuni; radice pericolosa era questa di enormi
arbitrj. Ammonì gravemente Dejean i reggitori dell'errore, rammentò i
patti d'Alessandria, e la volontà del consolo. Non istettero i Genovesi
in capitale al passo; il ministro del re di Francia crebbe di
riputazione; rallegrossi il consolo dell'occasione aperta di mostrar
generosità e tutela verso i partigiani del reggimento antico.

Con questi accidenti si viveva il governo povero obbligato a sopperire
allo stato, ed ai soldati forestieri: Keit dominava i mari, e serrava i
porti: Genova sempre in servitù, o periva di fame, o periva per ferro:
contristava vieppiù la città venuta a crudeli strette per la forza, la
malattia pestilenziale, che, non che cessasse, montava al colmo. Duemila
perirono in un mese. Brevemente, la condizione dei tre stati contermini
era questa: in Piemonte fame, peste di carta pecuniaria, incertezza
d'avvenire; in Cisalpina abbondanza di viveri, erario sufficiente,
maggiore speranza, se non di stato libero, almeno di stato nuovo; in
Genova fame, peste, e povertà d'erario. Nel resto in tutti tre servitù;
i governi fattori di Francia.

Intanto la fortuna preparava a Buonaparte il più efficace fondamento che
potesse desiderare a' suoi disegni, fondamento più potente delle armi,
più potente della fama. Morto Pio sesto pontefice nella sua cattività di
Francia, era stato assunto al pontificato nel conclave di Venezia il
cardinal Chiaramonti, sotto nome di Pio settimo. Temeva dell'Austria,
sperava in Francia, il consolo confidava di ridurlo a' suoi pensieri con
accarezzar la religione. Ciò produsse effetti di grandissima importanza.

Ricevettero i Romani con molte dimostrazioni di allegrezza le novelle
della creazione del pontefice. Erano in servitù dei Napolitani:
speravano, che il signore proprio avesse a liberargli dal signore
alieno. Partiva papa Pio il dì nove di giugno da Venezia, e dopo
travagliosa navigazione arrivava ai venticinque a Pesaro. Mandati avanti
con suprema autorità per ricevere lo stato dagli agenti del re
Ferdinando, e per dar qualche assetto alle cose sconvolte, i cardinali
Albani, Roverella, e della Somaglia, entrava in Roma il terzo giorno di
luglio in mezzo alle consuete allegrezze dei Romani. Provvide alla
Chiesa colla creazione di nuovi pastori, allo stato con quello di nuovi
magistrati; ridusse ogni cosa, quanto possibil fosse, alla forma antica.
Fu mansueto l'ingresso, mansueto il possesso, i partigiani della
repubblica salvi. Stanziò che i beni venduti al tempo del dominio
Francese alla Chiesa apostolica ritornassero, salvo il rimborso del
quarto ai possessori. Nè molto tempo corse, che volendo provvedere
dall'un de' lati alla camera, dall'altro all'interesse dei comuni e dei
particolari, tolse alcune tasse, nuove ne pose. Volle che i comuni si
liberassero dai debiti, sulla camera pontificia trasferendogli, salvo i
debiti contratti per l'annona, e gl'interessi corsi dei debiti
anteriori: liberava i comuni dai luoghi di monte sullo stato
investendogli, ma al tempo medesimo statuiva, che finchè l'erario non
fosse ristorato, solo i due quinti dei frutti dei monti si pagassero.
Comandava, che i quattro quinti si corrispondessero ai possessori dei
monti vacabili, e che i luoghi di monte sì perpetui che vacabili fossero
esenti da ogni qualunque tassa o contribuzione. Aboliva le gabelle
privilegiate, dico quelle dei bargelli, del bollo estinto, dei cavalli
morti, o le trasferiva a beneficio dei comuni. L'opera poi delle
contribuzioni indirizzava a più generale ed uniforme condizione: creava
due tasse, abolito ogni privilegio e consuetudine antica che fosse
contraria. Chiamò l'una reale, l'altra dativa. Quattro erano le parti
della prima, un terratico di paoli sei per ogni centinajo di scudi
d'estimo pei fondi rustici, una imposizione di due paoli per ogni
centinajo di scudi di valuta sui palazzi e case urbane, un balzello di
scudi cinque sui cambj per ogni centinajo di scudi di frutti, una
contribuzione di valimento, che doveva sommare alla sesta parte di tutte
le rendite dei capitali naturali e civili, rustici ed urbani sopra
coloro, che consumassero le loro rendite fuori di stato. La dativa
consisteva nella gabella del sale sforzato, in quella della mulenda, o
macinato, ed in quella di tre paoli per ogni barile di vino che
s'introducesse in Roma, salva la esenzione pei padri di dodici
figliuoli, e pei religiosi mendicanti. Buoni ordini furono questi, fatti
anche migliori dal beneficio dei repubblicani di aver cassa del tutto la
carta pecuniaria.

Non omise il consolo di considerare le Romane cose. Prevedeva, che come
la pace coi re era per lui grande mezzo di potenza, così maggiore
sarebbe la pace colla Chiesa. Quando poi seppe, che il cardinale
Chiaramonti era stato esaltato al supremo seggio, concepì maggiori
speranze, perchè il conosceva fornito di pietà sincera, e però più
facile ad esser tirato. Era gran cosa quella che veniva offerendo il
consolo, perchè il ristorare la religione cattolica in Francia importava
non solamente la restituzione di un gran reame alla Santa Sede, ma
ancora la conservazione pura ed intatta degli altri: conciossiacosachè
non era da dubitare, che se la Francia avesse perseverato nell'andare
sviata in materia di religione, anche gli altri paesi sarebbero stati, o
tardi o tosto, contaminati dall'esempio. Per la qual cosa papa Pio
settimo prestava benigne orecchie a quanto il consolo gli mandava
dicendo. Adunque, tentati prima gli animi da una parte e dall'altra, si
venne poscia alle strette del negoziare, e finalmente alla conclusione,
come sarà per noi nel seguente libro colla solita nostra ingenuità
raccontato.

Buonaparte dominava la terra, Nelson il mare. Quando arrivarono nel
regno di Napoli le novelle della vittoria d'Aboukir, conceputasi dei
Maltesi la speranza, che preponderando l'Inghilterra nel Mediterraneo,
non potessero più i Francesi mandar nuovi soccorsi all'isola, si
sollevarono in ogni parte contro i conquistatori, e gli costrinsero a
ridursi nella Valletta, che essendo fortissima per natura e per arte,
non poteva facilmente essere espugnata. Governava il presidio Vaubois;
ma i soldati, che sul principiar dell'assedio sommavano circa a
quattromila, erano scemati per modo dalle malattie, che non passavano i
due mila. S'aggiungevano i marinari delle navi il Guglielmo Tell, la
Diana, e la Giustizia avanzate alla ruina di Aboukir, che posti a terra,
e capitanati dall'ammiraglio Decrès, cooperavano alle difese. Erano
comparse al cospetto dell'isola alcune navi Portoghesi condotte dal
marchese di Nizza, le quali tosto diedero opera a bloccare il porto. Nè
soprastette lungo tempo Nelson ad arrivare colla vincitrice armata, e
tolse, se alcuna ancor restava, ogni speranza di redenzione agli
assediati. Concorse il re Ferdinando alla espugnazione sì col mandar due
fregate, sì col provveder d'armi e di munizioni i sollevati, e sì
finalmente coll'impedire che dalla Sicilia non si portassero
vettovaglie. Un grosso corpo di Inglesi posto a terra impediva,
cooperando coi Maltesi, ai repubblicani l'uscire dalle mura. Fece più
volte, ma invano, Nelson la chiamata a Vaubois. S'incominciava a patire
maravigliosamente dentro di vitto, d'abiti, e di denaro, le malattie si
moltiplicavano. Non per questo rimetteva Vaubois della solita costanza,
nè allentava la diligenza delle difese. Per provvedere ai cambj
costrinse i principali isolani a dargli carte d'obbligo da scontarsi
dalla Francia alla pace generale, e con queste pagava i soldati. Per
vestirgli si fe' dar tele e drappi; per pascergli, farine; spianava
pane, obbligava gl'isolani a venir levare le farine da lui; moltiplicava
i conigli ed il pollame, per modo che molto tempo bastarono. Infieriva
lo scorbuto; il combattevano con coltivare a molta cura nei luoghi più
acconci gli ortaggi. Un Niccolò Isoard di Malta, maestro di musica,
componeva opere, e recitavano, e cantavano, e ballavano. Pure la fame
pressava. Provavasi il governatore a mandar in Francia per soccorso il
Guglielmo Tell, ma i vigilanti e lesti Inglesi se lo pigliarono. Stava
attento, e provvedeva con mirabile accortezza a tutti gli accidenti.
Fecero i Maltesi di fuori congiure con quei di dentro: Vaubois le
scopriva; davano assalti, e gli risospingeva; pruove mirabili in chi si
moriva di fame e di morbo. In cospetto degli assediati tre navi Tolonesi
cariche di tre mila soldati, e di munizioni sì da bocca che da guerra,
venivano in poter di Nelson. Ogni giorno, anzi ogni ora la fame
cresceva. Mandava fuori le bocche disutili, gl'Inglesi, barbaramente,
come se vi fosse pericolo di vicino soccorso, le rincacciavano. Parecchi
morirono di fame sotto le mura, gli altri più morti che vivi furono di
nuovo ricettati dai Francesi. Prevedeva Vaubois avvicinarsi l'ultima
fine. Mandava al mare per preservarle, se fosse possibile, le due
fregate la Diana e la Giustizia: la prima fu presa, la seconda arrivò a
salvamento nei porti di Francia. La fame sopravvanzò il valore. Vennesi
a resa, ma onorevole, il dì cinque settembre: fosse il presidio
prigioniero di guerra fino agli scambj, e condotto in Francia a spese
d'Inghilterra; nissun Maltese di quanto avesse o detto o fatto in favor
dei Francesi potesse essere molestato. Così un forte presidio di
veterani dell'esercito Italico fu perduto per Francia, un'isola
fortissima, freno e sicurezza del Mediterraneo venne in poter di
Inghilterra, le reliquie dell'Egiziana ruina distrutte, o cattive,
accrebbero il trionfo di Nelson. Fu glorioso certamente il vincitore di
Malta, ma non fu inglorioso il difensore; perciocchè nè maggior valore,
nè maggior costanza, nè maggior perspicacia si poteva desiderare in
Vaubois. Abbandonato da tutti, contrastò due anni; non le armi il
vinsero, ma quel flagello che toglie all'uomo sempre la forza, spesso la
volontà del resistere.

Mentre l'Inghilterra, che già per la possessione di Gibilterra aveva la
chiave del Mediterraneo, si sforzava di acquistarvi una stanza sicura
per la espugnazione di Malta, ordinavano concordemente la Russia e la
Porta Ottomana le condizioni delle possessioni Ioniche. Statuirono, che
dai notabili del paese sotto forma di repubblica fossero governate, e
che la repubblica fosse, come quella di Ragusi, vassalla della Porta;
che la sua superiorità conoscesse, e per solenne legazione mandata a
posta a Constantinopoli le pagasse ogni anno un tributo di
settantacinque mila piastre, e con ciò s'intendesse libera, ed esente da
ogni altra imposizione verso la Turchìa; la repubblica delle Sette Isole
avesse i medesimi privilegj che Ragusi, e formasse una constituzione,
alla quale le due potenze ratificherebbero; se fosse necessario, durante
la presente guerra, e non più, potessero la Russia e la Porta mandarvi
genti, e navi armate per presidio; i vascelli della repubblica godessero
la libera navigazione del mar Nero, la Russia guarentisse l'integrità
della repubblica, e procacciasse che fosse riconosciuta dalle potenze
sue alleate; Prevesa, Parga, Vonizza, e Butintrò, terre poste sulla
terraferma dell'Epiro, cedessero in potestà della Porta, con ciò però
che fossero tenute solamente ad obbedienza simile a quella dei cristiani
Valacchi e Moldavi, e non maggiore; i Maomettani non vi potessero
possedere; i cristiani per due anni non pagassero nissuna tassa,
potessero riedificare le chiese loro, mai non rendessero alla Porta
tributi maggiori di quelli, di cui erano obbligati a Venezia. Diedero
gl'isolani forma al loro governo con creare un senato composto dai
notabili, in cui era investita la potestà legislativa, ed un presidente,
in cui sedeva la esecutiva. A questo modo le Veneziane isole arrivarono
in mezzo a tante guerre ad una condizione, non solo tollerabile ma
buona, ed in lei vissero parecchi anni assai felicemente: vennero poi
nuove guerre e nuove ambizioni nuovamente a turbarle.

La sospensione delle ostilità non rallentava gli apparecchi di guerra nè
dall'una parte nè dall'altra. Buonaparte, che mentre si combatteva in
Germania ed in Italia, non aveva mai intermesso di ordinar nuove genti,
ne aveva già adunato un numero di non poca importanza, e le mandava ad
ingrossare, ora l'esercito Germanico, ed ora l'Italico. Un grosso corpo
specialmente ne aveva rannodato, il quale posto sotto la condotta di
Murat, e stanziando nei contorni di Digione, accennava ad ambidue. Dal
canto suo l'Austria non ommetteva di levar nuovi soldati, massimamente
dall'Ungheria, e gl'inviava a rinforzar quelli che alloggiavano ai
confini. L'esercito vinto a Marengo si conservava tuttavia intiero, ed
era pronto a contendere di nuovo della vittoria. Ma non piccolo
fondamento alle future cose faceva la corte di Vienna sulle mosse di
Toscana, che posta pei capitoli d'Alessandria fuori del dominio
Francese, e conseguentemente in quello dell'Austria, seguitava i
desiderj dell'imperatore. Grande odio annidava ancora in Toscana contro
i repubblicani, perchè e troppo oltre era trascorso, ed i religiosi non
cessavano di fomentarlo. Al medesimo fine indirizzava gli animi la
reggenza creata in nome del gran duca. Il marchese Sommariva mandato
dall'imperatore, perchè desse forma a quelle masse incomposte, le
ingrossasse e le armasse, con indefessa autorità attendeva a compir
l'ufficio che gli era stato commesso. Siccome la pace e la guerra erano
ancora incerte, non si può affermare che questo procedere del governo
Toscano ed Austriaco fosse contrario ai patti. Ma quelle genti, siccome
quelle che non avevano nè ubbidienza nè ordine, ed erano mosse da odio
contro i repubblicani, ruppero i confini, e romoreggiando sui monti, che
dividono la Toscana dal Bolognese e dal Modenese, vi facevano molti
insulti. Questi moti diedero qualche apprensione ai repubblicani. Per la
qual cosa usando la occasione, non solamente richiedevano la Toscana e
Sommariva, che frenassero, e punissero i violatori dei confini, ma
ancora dissolvessero le masse dei contadini armati. Non fece Sommariva
risposta che piacesse, e continuava a scorrere il paese a suo
piacimento. Ciò diede occasione, muovendolo anche l'esca di Livorno, al
consolo di far risoluzione di occupare sforzatamente la Toscana. A
questo fine mandò comandando a Dupont, varcasse prestamente gli
Apennini, e s'impadronisse di Firenze, a Monnier andasse a combattere e
a disfare in Arezzo quel nido infesto di sollevati, a Clement, marciasse
più sotto, e Livorno in poter suo recasse. Nè fu diverso l'esito dalle
intenzioni; perchè il primo occupava facilmente la capitale della
Toscana, e l'ultimo, partendosi da Lucca, arrivava a Livorno, dove pose
le mani addosso a circa cinquanta bastimenti Inglesi, e ad una quantità
grandissima di fromenti. Le cose non successero di queto dalla parte di
Arezzo. Gli Aretini, non udita alcuna proposta, si risolvevano ad una
ostinata resistenza. I Francesi bersagliarono con cannoni e con granate
reali duramente la città ed il castello, ma quei di dentro si
difendevano virilmente. Cara-San-Cyr, il forte occupatore e difensore di
Castel Ceriolo, si affaticava indarno: gli Aretini con tiri a scaglia,
con granate, con pietre tenevano gli assalitori lontani. Il generale
repubblicano mandava i suoi ad un primo assalto; già con fuochi
artificiali avevano bruciate alcune porte; ma essendo fortificate con
forti lastre di rame, e terrapienate, furono costretti ad abbandonar
l'impresa, non senza molto strazio e sangue loro. Il seguente giorno,
che fu ai diecinove ottobre, avendo meglio ordinato la fazione, si
accostarono la mattina molto per tempo con le scale alle mura, vi
salirono sopra, ed impadronitisi delle porte, le apersero ai loro
compagni. Allora tutta la mole repubblicana, fatto impeto nella città,
la occupò, non però senza nuovi contrasti e nuovo sangue; perchè dalle
finestre, dai tetti, dalle feritoje aperte a quest'uopo in tutte le
case, gli abitatori, secondati anche da qualche nodo di genti regolari
Toscane, piovevano addosso ai repubblicani ogni sorta d'armi. Finalmente
prevalse il valore ordinato alla rabbia disordinata: Arezzo venne tutta
in mano di chi l'assaltava. Seguitò una strage, una insolenza, un sacco
tale, quale si doveva aspettare da soldati irritati per ingiurie nuove,
che avevano risuscitata la memoria delle antiche. Pochi si salvarono,
ritirandosi al castello: poco dopo chiesero i patti e gli ottennero. Il
terrore concetto pel caso di Arezzo fe' risolvere in gran parte le masse
Toscane. Quiete apparente succedeva; ma covavano pessimi umori, prossimi
a prorompere, se una nuova occasione si appresentasse. Il paese più
pacifico d'Italia preservava più di ogni altro ostinatamente nel
desiderio di guerra. Sommariva coi Tedeschi si ritirava nel Ferrarese.

Le cose si volgevano novellamente a guerra tra Francia ed Austria. Non
aveva voluto l'imperatore ratificare ai preliminari di pace stipulati a
Parigi il dì otto luglio tra il conte San Giuliano mandato da lui
espressamente, ed il ministro Taleyrand, e pei quali il consolo aveva
promesso di compensarlo con nuovi acquisti in Italia. Anzi l'imperatore
non solamente non aveva voluto consentire al trattato, ma si era anche
mostrato sdegnato contro il San Giuliano, come se avesse trapassato la
sua volontà. Stimolava a questi giorni instantemente l'Inghilterra
l'imperatore alla guerra, perchè avendo rifiutato la pace, abborriva dal
restar sola contro la Francia, nè poteva ancora accomodar l'animo al
pensiero, che i Paesi Bassi avessero a restar in possessione della
potenza emola a lei: offeriva adunque sussidj di denaro, ed ajuti di
forze dalla parte di Napoli. Dall'altra parte l'imperatore non sapeva
risolversi ad abbandonar la possessione di Mantova, parendogli che
fossero mal sicuri i suoi nuovi acquisti in Italia, finchè quella
fortezza fosse in potestà di uno stato dipendente intieramente dalla
Francia. Quantunque poi si trovasse privato della forte cooperazione
dell'imperatore Paolo, confidava di poter fare fortunata guerra da se
stesso, ricordandosi delle recenti vittorie di Verona e di Magnano, e
considerando che si era perduta la giornata di Marengo un sol momento,
dopo che era stata vinta sei ore, nè per difetto di valore ne' suoi
soldati. Erano gli eserciti avversi ordinati a questo tempo nel seguente
modo. Al Germanico di Francia condotto da Moreau stava a fronte il
Germanico d'Austria governato da Kray; all'Italico di Francia che
obbediva a Brune, l'Italico d'Austria cui era preposto Bellegarde. Fra i
due, e per congiungere l'uno coll'altro, si trovavano posti in mezzo nei
Grigioni un Francese governato da Macdonald, nel Tirolo un Austriaco
capitanato da Hiller. Così Moreau con Kray, emoli antichi, Macdonald con
Hiller, Brune con Bellegarde avevano a combattere.

La sollevazione del paese Toscano, che aveva obbligato Brune a smembrar
parte delle sue forze, ed a mandarla oltre il suo fianco destro, aveva
debilitato il restante. Laonde pensò il consolo a mandarvi nuove genti
con comandare a Macdonald, che lasciati grossi presidj nei Grigioni, si
calasse, prima dai Grigioni nella Valtellina, poscia dalla Valtellina
sulle sponde dell'Oglio e dell'Adige, quello per rinforzar Brune, dove
alloggiava, questo per riuscire alle spalle di Bellegarde, ed obbligarlo
a ritirarsi indietro dalla fronte del Mincio, dove allora aveva le sue
stanze. Aspro e difficile comandamento era quello del consolo; perchè il
traversare nella stagione già molto trascorsa (s'avvicinava la fine
d'ottobre), il monte asprissimo della Spluga per arrivare in Valtellina,
quel della Priga parimente pericoloso per arrivare in val Camonica
bagnata dall'Oglio, e finalmente il Tonale, che dà l'adito all'Adige
superiore, era opera piuttosto portentosa che umana. Nè valeva il fresco
esempio del San Bernardo, perchè la stagione era più aspra, ed i monti
più difficili. Forse la posterità troverà in questa intenzione di
Buonaparte più audacia che prudenza, e maggiore confidenza nei soldati,
che cognizione dei luoghi. Ciò non ostante non si perdeva d'animo
Macdonald, stimolandolo il fatto del San Bernardo, e volendolo emolare.
L'antiguardo condotto da Baraguey d'Hilliers, siccome quello che era e
partito più presto, e più vicino a quei monti, parte varcando la Spluga,
parte il monte dell'Ora, riusciva, non senza aver superato ostacoli
gravissimi, sulla destra a Chiavenna, sulla sinistra a Sondrio.
Acquistava per tal modo Baraguey l'imperio della Valtellina, e
facilitava la strada allo scendere di Macdonald. I Valtellini al veder
comparire quelle genti si maravigliavano, come se venissero dal cielo;
tanto pareva loro impossibile, ch'elle per quei luoghi, ed in quella
stagione fossero passate. Restava l'opera più difficile a compirsi a
Macdonald. Arrivato a Tusizio, donde si sale al monte eternamente
incappellato di nevi e di ghiacci, pareva, che la natura fosse divenuta
insuperabile. Tanto erano alte le nevi, tanto chiusa la strada già di
per se stessa sdrucciolevole, stretta, rotta, e precipitosa, pure, come
al San Bernardo, si posero le artiglierìe sui traini, le provvigioni sui
muli, marciavano, ma con difficoltà grandissima. Arrivava l'antiguardo
condotto dal generale Laboissiere al villaggio di Spluga, donde restava
a salirsi l'erta precipitosa, che porta al sommo giogo. Mettevansi in
viaggio, e con penosi passi, ed infinito anelito procedendo, alla
bramata cima già si approssimavano, quando ecco levarsi un levante
furiosissimo, che innalzando un immenso nembo di nevosa polvere, e negli
occhi dei soldati gittandolo, rendeva impossibile ogni passo. La forza
della veemente bufera furiosamente soffiando sul dorso delle nevi
ammonticchiate sopra quei sdrucciolenti gioghi, levava un'orribile
sommossa di neve, che con incredibile velocità e fracasso nelle
sottoposte valli piombando, portò con se a precipizio quanto le si era
parato davanti. Trenta soldati precipitati nell'abisso perirono; gli
altri atterriti, le strade chiuse. Aggiunse la sopravvegnente notte
nuovo orrore al fatto: tornarono a Spluga. Laboissiere, che separato da'
suoi, precedeva con le guide, a male stento, e quasi morto aggiungeva
alla cima; trovovvi benigno ospizio appresso ai religiosi, che come quei
del San Bernardo, attendono con pietà sì eroica alla salute dei
viaggiatori.

Pareva disperata l'impresa, e sarebbe stata, se non fosse arrivato
Macdonald, il quale spinto da ardente desiderio di emolare il consolo, e
prevedendo che lo stare importava la distruzione per la mancanza dei
viveri, con accesissime esortazioni tanto fece, che le stanche ed
atterrite genti di nuovo s'incamminavano. Precedevano quattro forti buoi
a pestar le nevi; seguitavano quaranta palajuoli ad appianarle ed a fare
il sentiero; i zappatori venendo dopo l'assodavano; due compagnìe di
fanti a destra ed a sinistra perfezionavano pel sicuro passo ciò che
ancora si trovava imperfetto. A questi s'attergavano le altre genti,
fanti e cavalli: le artiglierìe e le bestie da soma viaggiavano alla
coda; quest'era l'antiguardo. Arrivava sulla cima all'ospizio, con
infinita allegrezza si ricongiungeva col salvato Laboissiere. Poi
seguitando il cammino per la pianura del Cardinello, giungeva a campo
Dolcino. Allo stesso modo varcavano il dì secondo e terzo di dicembre
due altre squadre di fanti, di cavalli, e d'artiglierìe: il tempo freddo
e sereno, le nevi indurite in ghiaccio facilitavano il passo. Solo
alcuni soldati per la forza di quell'insolito rigore o morivano gelati,
o perdute le estremità con le membra monche restavano. Crudo era il
viaggio, ma speranza di terminarlo felicemente, quando il dì quattro
(rimaneva a varcarsi il retroguardo in cui si trovava Macdonald), si
levava una spaventevole bufera, che e gli uomini col soffio
violentissimo arrestava, e sotto monti di lanciata neve gli seppelliva,
ed ogni traccia che fatta si fosse di strada, intieramente scassava. La
disperazione entrava negli animi: le guide, uomini del paese, atterrite
attestavano l'impossibilità del passare, e l'opera loro ricusarono. Era
per perire Macdonald sotto monti di neve, come era perito Cambise sotto
monti d'arena. Ma vinse la virtù sua e dei compagni: queste sono opere
piuttosto da giganti che da uomini. Incoraggiò le guide, incoraggiò i
soldati. Accorreva, e gridava: «Francesi, ha l'esercito di riserva vinto
il San Bernardo, vincete voi la Spluga: superate per gloria vostra
quello, che la natura ha voluto fare insuperabile: i destini vi chiamano
in Italia; ite e vincete, prima i monti e le nevi, poscia gli uomini e
l'armi». La lunga tratta delle squadre desolate riprendeva il cammino.
Imperversava vieppiù la bufera: spesso le guide piene di un alto terrore
tornavano indietro, spesso gli uomini sepolti, spesso dispersi spesso la
stretta foce della sublime valle si trasformava in monte di neve; là era
un muro bianco e sodo, dove prima era l'aperta; chiusa ogni strada.
S'aggiungeva un freddo intensissimo, maggiore, quanto più si saliva, e
che gli animi attristava, e prostrava, e le membra con renderle inutili
aggrezzava. Le nevose ed estemporanee mura spesso si rinnovavano,
l'inesorabile inverno spaziava largamente, e dominava; le Rezie Alpi in
atto di sorbirsi gli audaci Francesi. Rifulse in tanto estremo caso
mirabilmente, quanto possa questa portentosa umana natura; perchè non
restandosi Macdonald nè i suoi a quel mortale pericolo, aprivano ciò che
era chiuso, spianavano ciò che era montuoso, rompevano ciò che era
ghiacciato, assodavano ciò che era cedevole, sgretolavano ciò che era
sdrucciolente, coprivano o riempivano ciò che era abisso. Per tale modo,
quantunque un rovinoso inverno gli chiamasse a distruzione ed a morte,
l'inverno vincevano, e contrastando a quanto hanno di più terribile e di
più insuperabile i furibondi elementi, riuscivano nella Valtellina valle
a salvamento. Rallegravansi dell'acquistata vita l'uno con l'altro,
perchè si erano creduti morti: godevasi Macdonald il raccolto frutto
dell'invitta costanza. Imprese son queste che pajono impossibili, e più
a coloro che le hanno effettuate. Non le crederebbe la posterità, se il
secolo nostro, tanto abbondante raccontatore, non uno, ma cento
testimonianze non fosse per tramandarne; nè ricorda alcuna storia o
antica o moderna fatto più maraviglioso, o più erculeo di questo. Da lui
si vide con qual nemico avessero a fare gli Austriaci; perchè certamente
non si sarebbero eglino mai posti a fatti sì rischievoli; il valore era
pari da ambe le parti, maggiore l'audacia da quella dei Francesi.
Chiamanla alcuni temerità; pure la fortuna è amica degli audaci, ed il
mondo è di chi se lo piglia.

Sebbene la prima parte dell'impresa fosse compita, restavano ad
effettuarsi le due altre, che avevano anch'esse gran momento di
difficoltà; quest'erano il passo dalla Valtellina nella valle Camonica,
cioè dall'acque dell'Adda a quelle dell'Oglio, ed il passo dalla
Valtellina nel Trentino, cioè dall'acque dell'Adda a quelle dell'Adige.
Apriva il primo il monte Priga, il secondo il monte Tonale. Non ebbe
prospero fine il tentativo contro quest'ultimo, perchè gli Alemanni vi
si erano fortemente trincerati, e sebbene Macdonald due volte con grande
vigorìa gli combattesse, ajutati dalla stagione, dalla fortezza del
luogo, e dal proprio valore il risospinsero. Da un'altra parte sortiva
esito felice il passo della Priga. Traversato, non senza gravi
difficoltà e pericoli, quell'aspro monte, vedevano i repubblicani le
acque dell'Oglio, e passato Breno, si raccoglievano a Pisogna, terra
posta sulla settentrional punta del lago d'Iseo, cui l'Oglio con le sue
acque forma e nodrisce. Vi trovavano la legione Italiana di Lecchi, e
vettovaglie fresche, provvidenza di Brune, che ve le aveva mandate a
ristoro di quelle stanche ed eroiche genti.

Erasi sul fine di novembre disdetta la tregua, e denunziate le ostilità
da una parte e dall'altra, ma non si venne tosto alle mani in Italia,
perchè Brune non voleva principiar la guerra innanzi che Macdonald,
occupato allora nel passo dei monti, fosse venuto a congiungersi con
lui. Nè stava senza timore che il suo fianco destro pericolasse,
stantechè Dupont, dopo la conquista della Toscana, era ritornato con la
maggior parte delle truppe al campo principale, lasciato solamente in
quel paese Miollis con tre o quattromila soldati. Oltre a ciò il re di
Napoli, stimolato dagl'Inglesi, e volendo cooperare coll'Austria, aveva
radunato un'esercito campale sotto la condotta del conte Ruggiero di
Damas; il quale traversato lo stato pontificio, già s'avvicinava alla
Toscana. Perciò il generale di Francia stava aspettando che Macdonald si
accostasse, e che i soldati novelli, che già erano arrivati in Piemonte,
gli pervenissero. Nè meno desiderava indugiar la guerra Bellegarde,
volendo aspettare che Laudon e Wukassowich fossero scesi dal Tirolo.
Inoltre trovandosi alloggiato in sito forte per natura e per arte, amava
meglio essere assaltato, che assaltare.

Avvicinandosi oggimai la fine dell'anno, ed essendo giunto Macdonald sui
campi, donde poteva cooperare con Brune, e volendo il generalissimo
secondare i movimenti di Moreau in Germania, che con armi prospere
minacciava il cuore dell'Austria, si deliberava a dar principio alle
ostilità: assaltati impetuosamente i corpi che Bellegarde aveva posto
alle stanze sulla destra del Mincio, gli sforzava a rivarcare il fiume.
Restava ch'egli medesimo il passasse, difficile opera, perchè gli
Austriaci forti di numero e di sito, si erano risoluti a difendere
gagliardamente il fiume. Erano i Francesi partiti in tre schiere: la
superiore, cioè la sinistra governata da Moncey, guardava a Peschiera,
la mezzana, a cui presiedeva Suchet, stava rimpetto a Borghetto, la
inferiore o la destra guidata da Dupont alloggiava alla Volta, e si
distendeva sino a Goito. Fece Brune pensiero di varcare al passo di
Mozambano, perchè quivi le rive essendo meno paludose facilitavano lo
accostarsi, ed il combattere più fermamente nei luoghi occupati. Perchè
poi il passo gli riuscisse più facile, avvisò di ingannar il nemico con
fargli credere, ch'ei lo volesse passare più sotto tra la Volta e
Pozzuolo. Con questo fine ordinava a Dupont, facesse qualche forte
dimostrazione di voler varcare in questo luogo, e tanto vi tempestasse,
che Bellegarde si persuadesse, che quest'era il passo veramente, che i
Francesi avevano intenzione di effettuare, non dubitando, che per questo
timore vi avrebbe il generale Tedesco mandato gran parte delle sue
genti, e perciò, nudando il suo destro fianco, dato più facile
esecuzione al disegno di Mozambano. Ciò non ostante voleva Brune, e così
aveva comandato a Dupont, che si contentasse di una dimostrazione sulla
riva sinistra, non vi prendesse alloggiamento stabile, non v'ingaggiasse
battaglia giusta. Correva il giorno venticinque decembre, cui il
generalissimo di Francia aveva destinato al passaggio del Mincio. Fu il
primo Dupont a mandar ad effetto la fazione che gli era stata commessa.
Passava primieramente coi soldati leggieri sulle barche trovate a caso,
poi, accomodate le piatte, construiva il ponte, e varcava con la maggior
parte delle genti, che erano le due squadre di Watrin e di Monnier.
S'impadroniva, dopo breve contrasto, della terra di Pozzuolo, e senza
aver rispetto alle condizioni delle cose, vi fermava le sue stanze;
felice ad un tratto, ed infelice pensiero, perchè se l'impadronirsi di
Pozzuolo era fatto importante, la circostanza era tale, che avrebbe
potuto partorire la difazione intiera dei Francesi, e per poco stette,
che non abbia fatto quest'effetto. Sarebbe stato e miglior partito per
non deviare dalla volontà del generalissimo, e più sicuro per Francia,
che Dupont, acquistata la facoltà del passare, attendesse, prima di
effettuare il passo, che Brune avesse ancor egli varcato a Mozambano. Ne
sorse un gravissimo pericolo; perchè Brune avendo trovato le strade
molto sinistre, non potè mettersi all'impresa il giorno venticinque; il
che fu cagione che Bellegarde, che alloggiava col grosso a Villafranca,
terra poco lontana, corse subitamente con tutto il pondo de' suoi contro
Dupont. Si difese virilmente il Francese, ancorchè Bellegarde si fosse
scoperto con quasi tutto il suo esercito in battaglia; fecero i suoi
soldati quanto in accidente sì pericoloso per uomini valorosi si poteva
fare. Ma tanto preponderava il nemico, combattendo colla maggior parte
delle sue forze contro una piccola di quelle dell'avversario, che già
Dupont, non essendo potente a resistere col suo corpo solo, cedeva, e si
vedeva vicino ad essere rituffato nel fiume, portando in tal modo la
pena dell'aver preso animo, contro gli ordini del capitano generale, di
fermarsi, e far grossa battaglia sulla riva opposta del fiume. Sarebbe
adunque stata l'ala destra dei Francesi conquisa intieramente e rotta,
se non fosse giunto improvvisamente un non pensato soccorso. Suchet, che
dall'eminenze della Volta scopriva quanto Dupont fosse pressato dal
nemico, consigliandosi piuttosto con la necessità dell'accidente, che
con gli ordini di Brune, perciocchè il generalissimo gli aveva ordinato
che andasse ad ajutare il passo di Mozambano, frettolosamente marciava
al mal auguroso Pozzuolo. L'arrivo di Suchet ristorava la fortuna della
giornata oramai perduta. Tuttavia gli Austriaci grossi e sicuri sul loro
destro fianco facevano una battaglia forte, e molto ostinata. Tre volte
s'impadronirono di Pozzuolo, e tre volte ne furono risospinti. Infine fu
costretto Bellegarde a tirarsi indietro a Villafranca, lasciando i
repubblicani in possessione di Pozzuolo. Patì molto in questa battaglia;
perciocchè gli mancarono circa cinquemila soldati tra morti e feriti;
tremila prigionieri attestarono quanto spesso le fini delle battaglie
siano diverse dai principj. Tre bandiere, undici cannoni ornarono il
trionfo dei vincitori. Non fu però senza strage la vittoria ai Francesi:
duemila soldati mancarono o per morte, o per ferite; pochi vennero in
potestà di Bellegarde. Il seguente giorno, come aveva destinato, passava
Brune il fiume a Mozambano per guisa tale che tutto l'esercito di
Francia si trovava condotto sulla sinistra del Mincio.

Bellegarde, considerato il successo della fazione di Pozzuolo, nè
volendo avventurarsi a battaglie campali in quella facile largura tra il
Mincio e l'Adige, ancorchè molto prevalesse di cavallerìa, accomodava le
sue deliberazioni agli esiti delle cose, e ritirava le genti sulla
sinistra dell'Adige, solo lasciando sulla destra alcuni corpi, non per
signoreggiare il paese, ma soltanto per meglio difendere il passo del
fiume. Brune, fatto più ardito dalla vittoria, applicava l'animo a
cacciare l'avversario oltre Verona, ed a far sentire l'impressione delle
armi Francesi nel Vicentino, nel Padovano, e nel Trivigiano. Ciò
meditando, a modo tale ordinava la fazione, che piuttosto sopra Verona
che sotto effettuasse il passo, perchè in questa guisa procedendo,
Macdonald poteva più facilmente cooperare con lui, ed aveva speranza
d'impedir la congiunzione di Laudon, e di Wukassowich, che già
scendevano dal Tirolo. Per la qual cosa, avvicinandosi col grosso
all'Adige, mandava Moncey con un corpo sufficiente verso Corona e
Rivoli, affinchè serrasse la strada a Laudon ed a Wukassowich, e nel
caso in cui eleggessero di rivoltarsi là, dond'erano venuti, gli
perseguitasse anche all'insù. Sapeva che Macdonald procedendo pei monti
superiori, ed entrando dalla valle dell'Oglio in quella del Mela, da
questa in quella della Chiesa, e pervenendo alla superior coda del lago
di Garda, si proponeva di riuscire per montagne scoscese e rotte, sopra
a Trento. La quale mossa, se avesse avuto il suo effetto, Laudon e
Wukassowich, combattuti sopra da Macdonald, sotto da Moncey, non
avrebbero più avuto scampo. Succedeva felicemente il pensiero di Brune,
rispetto al passo del fiume, perchè facilmente gli veniva fatto di
varcarlo a Bussolengo, luogo già tanto famoso pei successivi passaggi,
ora di Francesi, ora di Tedeschi. Bellegarde, informato del viaggio di
Macdonald, aveva fatto debole dimostrazione per impedire il transito ai
repubblicani, e si ritirava, lasciato solamente nel castello di San
Felice di Verona un presidio, che poco dopo s'arrese, sulle rive della
Brenta. Al tempo stesso accortosi, quanto la guerra fosse pericolosa a
Laudon ed a Wukassowich, aveva loro comandato, che risalissero più
presto che potessero l'Adige, e per la valle della Brenta con frettolosi
passi venissero a congiungersi con lui nei contorni di Bassano. In
questo punto pervennero le novelle, che dopo la vittoria di Hohenlinden
guadagnata da Moreau contro l'arciduca Giovanni, era stata conclusa a
Steyer il giorno venticinque decembre, una tregua tra il generale
Francese e l'arciduca Carlo. Propose Bellegarde a Brune un trattato
simile di sospensione di offese; ma esigendo conforme alle istruzioni,
che gli si cedesse, oltre Peschiera, Ferrara, Ancona e porto Legnago,
anche Mantova, il trattato non potè aver effetto, e si continuò la
guerra.

Le cose pressavano molto nel Tirolo. Moncey e Macdonald intendevano a
serrare da ogni parte Wukassowich e Laudon, per impedir loro la facoltà
del ritirarsi. Ma il primo alloggiato superiormente al secondo, e
prestamente obbediendo a Bellegarde, entrato per Pergine nella valle
della Brenta, schivava il pericolo, e sicuramente per la sponda di
questo fiume camminava alla volta del suo generalissimo; il secondo pel
contrario si trovava in molto ardua condizione, imperciocchè già si era
condotto tanto innanzi, che era disceso fin sotto a Roveredo, e non
poteva più tornare indietro per Trento innanzichè Macdonald vi
arrivasse. Era oltre a ciò aspramente combattuto da Moncey dalla parte
inferiore per modo, che cacciato all'insù da un sito all'altro aveva
anche abbandonato al vincitore la possessione di Roveredo. Al tempo
stesso Macdonald, superata la resistenza, che Davidowich con un po' di
retroguardo di Wukassowich aveva fatto a Trento, s'impadroniva di questa
capitale del Tirolo Italiano. Era adunque tolto ogni scampo a Laudon per
la strada maestra, nè altra speranza gli restava, che quella di condursi
per le strette ripide e malagevoli di Caldonazzo, a Levico. Il passo era
impossibile ad eseguirsi per sentieri tanto difficili, massime pei
cavalli, per le bagaglie, e per l'artiglierìe, se vivamente i Francesi
l'avessero perseguitato. Mandò dicendo a Moncey, essere conclusa una
tregua, cosa non vera, tra Brune e Bellegarde; il richiedeva
dell'osservazione: prestò fede il Francese, e si astenne dal combattere.
Laudon intanto, usando l'occasione e frettolosamente marciando, arrivava
a salvamento a Levico, donde calandosi con viaggio prospero, si
avvicinava a Bellegarde. Diede Moncey all'insù di Roveredo, Macdonald
all'ingiù da Trento: incontraronsi fra le due città i due generali della
repubblica, dolenti ambidue, che per inganno fosse loro stata tolta
l'occasione di un segnalato fatto a propria gloria, e ad utilità della
patria. Rammaricossene più spezialmente Macdonald, per avere incontrato
indarno tanti pericoli e fatiche. Restava che compisse un'altra parte
del suo disegno, piacendogli le imprese grandi ed audaci: quest'era di
montar l'Adige fino a Bolzano ed a Brissio, poi di entrare nella valle
della Drava per riuscire alle spalle di Bellegarde, e tagliargli la
strada al suo ricetto d'Austria. Infatti già era arrivato col suo
antiguardo a Bolzano, combattendovi gagliardamente il generale
Auffenberg, che vi stava a difesa con quattromila soldati: non la
guerra, ma la pace impedì a Macdonald l'esecuzione del suo animoso
pensiero.

Eransi Wukassowich e Laudon ricongiunti con Bellegarde, che ancora
poteva tener in pendente la fortuna; ma non volle più avventurare le
sorti, avendogli interrotto la speranza le novelle allora pervenute
della sospensione di Steyer. Per la qual cosa si ritirava dalla Brenta,
riducendosi sulle sponde della Piave. Il perseguitava Brune: era il fine
della guerra. A petizione del generale d'Austria si concluse il dì
sedici gennajo a Treviso un trattato di tregua coi capitoli seguenti: si
sospendessero le offese; le due parti non potessero rompere il trattato,
se non dopo quindici giorni di disdetta; le piazze di Peschiera e di
Sermione, i castelli di Verona e di Legnago, la città e la cittadella di
Ferrara, la città e il forte d'Ancona si consegnassero ai Francesi;
Mantova restasse bloccata dai repubblicani a ottocento braccia dallo
spalto con facoltà al presidio di procacciarsi viveri di dieci in dieci
giorni; i magistrati Austriaci si rispettassero, la tregua durasse
trentatrè dì, compresi i quindici; nissuno per fatti od opinioni
politiche potesse essere molestato. Non piacque al consolo l'accordo di
Treviso, perchè non giudicava a suo proposito, che l'Austria possedesse
Mantova. Mandò adunque minacciando, trovandosi in condizione vittoriosa,
all'Austria, che se non gli desse Mantova, sarebbe di nuovo interrotta
la concordia, e non avrebbe per rate nè la convenzione di Steyer, nè
quella di Treviso, e rincomincierebbe la guerra. Fu forza all'imperatore
il consentire, e per un nuovo accordo fatto a Luneville, fu quella
principalissima fortezza data in mano dei Francesi.

La sospensione di Treviso ridusse alle strette il re di Napoli, perchè
per lei potevano i Francesi più espeditamente attendere alla
ricuperazione dei paesi perduti. Il conte Ruggiero, volendo cooperare
con Bellegarde, si era mosso coi Napolitani, e, traversato lo stato
Romano, era entrato in Toscana, alloggiandosi in Siena. Dall'altro lato
il marchese Sommariva con qualche squadrone di Tedeschi, e coi
fuorusciti Aretini, s'era ancor egli fatto avanti, ed aveva levato a
romore le parti superiori del gran ducato. Al quale moto sollevati gli
Aretini, siccome quelli che mal volentieri sopportavano il nuovo
dominio, di nuovo erano corsi all'armi, ed avevano condotto in grave
pericolo Miollis, che con poche genti custodiva la Toscana. Messi in
confusione e sconquasso i confini, s'incamminavano Sommariva da una
parte, il conte Ruggiero dall'altra all'acquisto di Firenze, dove il
generale Francese aveva la sua principale stanza. Queste cose accadevano
sul principiar dell'anno. Disperando Miollis, perchè si sentiva più
debole pel poco numero de' suoi soldati, misti di Francesi, Cisalpini, e
Piemontesi, di far fronte ad un tratto ai due nemici, s'appigliò
prudentemente al partito di combattergli separati, usando celerità.
Marciavano primieramente contro i Napolitani condotti dal conte. Guidava
il generale Pino l'antiguardo di fanti Cisalpini, e di cavalli
Piemontesi. Affrontava tra Poggibonzi e Siena una grossa colonna di
cinque o sei mila fanti Napolitani, e valorosamente urtando con le
bajonette, gli voltava in fuga. Volle il conte far testa in Siena; ma
Pino guidato dal proprio valore, da quello de' suoi, dal fervore della
vittoria, dava dentro incontanente, e fracassate coi cannoni le porte,
vittoriosamente vi entrava. Ritirossene il conte; poi fece opera di
rannodarsi sui poggi vicini, ma pressando viemmaggiormente i Cisalpini
ed i Piemontesi, fu costretto ad abbandonar tostamente i territorj
Toscani, ritirandosi in quei di Roma per l'oscurità della notte. Il
marchese, udito il sinistro caso del conte, ritraeva prestamente i
passi, e giva a ricoverarsi in Ancona. In tal modo Miollis pel valore
de' suoi, e per la provvidenza propria riduceva di nuovo in arbitrio di
Francia le cose di Toscana, e teneva in timore il sinistro fianco di
Bellegarde. Quest'erano le condizioni di Toscana quando, conclusa la
sospensione di Treviso, nella quale non fu compreso il re di Napoli, le
cose del regno restarono esposte a grandissimo pericolo; perchè Murat,
siccome gli era stato comandato dal consolo, già venuto con le nuove
reclute in Italia, s'incamminava a gran passi contro la Toscana e la
Romagna per invadere il regno. Ai soldati di Murat s'accostava al
medesimo fine una forte squadra dell'esercito vittorioso di Brune: ogni
cosa cedeva alla riputazione della vittoria. Il resistere pel re era
impossibile, la sua ruina certa. La salute, caso da non essere
presentito, gli venne dal settentrione. Carolina regina, che quantunque
fosse di natura pur troppo risentita, e si lasciasse tropp'oltre
trasportare dallo sdegno, aveva mente forte, e non dava molta fede alle
matte credenze, ed alle parole gonfie degli stravolti nemici di Francia,
si era risoluta, voltando tutto l'animo alle speranze Russe, e non
isperando in altro modo congiunzione con Francia, di andar a Pietroburgo
per pregare l'imperatore Paolo ad intromettersi, come mediatore, tra il
consolo e Ferdinando. Piacque la fede a Paolo: già rappattumato col
consolo, mandava in Italia il generale Lewashew, affinchè
s'intromettesse a concordia fra le due potenze. Si soddisfece Buonaparte
del procedere di Paolo, perchè in primo luogo vedevano le nazioni,
principalmente gl'Italiani, che uno dei più potenti principi del mondo,
non solo riconosceva il suo governo, ma ancora aveva amicizia con lui;
in secondo luogo vedeva egli medesimo il regno di Napoli sottratto dalla
divozione Inglese, e ridotto nuovamente nella propria. Fecersi a
Lewashew venuto in Italia onorevoli accoglienze in ogni parte, parendo
che rilucesse nella persona sua tutta la grandezza di Paolo: i popoli si
maravigliavano, che la Russia tanto nemica a Francia, le fosse ora
divenuta amica, e paragonando i tempi di Suwarow con quei di Lewashew,
ammiravano la potenza e la felicità del consolo. Venne per parte del re
il cavaliere Micheroux a trovare Murat a Foligno: non istettero a
negoziar lungo tempo, essendo le due parti sommamente desiderose di
convenire, una per piacere a Paolo, l'altra per paura di Buonaparte. Fu
adunque il dì diciotto febbrajo, accordata tra Francia e Napoli, con
corroborazione dell'autorità della Russia, una tregua, i principali
capitoli della quale furono, che i soldati regj sgombrassero dallo stato
Romano, che i repubblicani occupassero Terni, ma che la Nera non
oltrepassassero; che tutti i porti di Napoli e di Sicilia si serrassero
contro gl'Inglesi e contro i Turchi; che ogni comunicazione cessasse tra
Porto-ferrajo e Porto-longone nell'isola d'Elba, fintantochè gl'Inglesi
non avessero sgombrato da Porto-ferrajo; che Dolomieu si liberasse dalle
carceri di Messina, che si restituissero gli ufficiali ed i generali
Francesi; che si obbligasse il re ad udire favorevolmente le
raccomandazioni di Francia per coloro, che fossero o banditi, o
carcerati per opinioni politiche. Ebbe questo trattato subito effetto:
vuotò il conte Ruggiero il territorio della Chiesa: prevenendo le
instanze del consolo, aboliva i tribunali straordinarj, e condonava ogni
pena pel crimenlese. Murat tra per vanagloria ad entrar qual liberatore
in Roma, e per adescare ai futuri disegni venutovi dentro, e concorrendo
a lui il popolo, si condusse a far riverenza al pontefice.

Ogni cosa si componeva a concordia: più poteva a Vienna il terrore, che
le Inglesi esortazioni. Negoziavasi a Luneville per l'Austria dal conte
Luigi Cobentzel, per la Francia da Giuseppe Buonaparte, l'uno e l'altro
avendo mandato e possanza di concludere. Dopo qualche contenzione,
pigliarono forma, che il trattato definitivo di pace fosse sottoscritto
il giorno nove di febbrajo. I capitoli principali, quanto all'Italia,
furono quelli stessi del trattato di Campoformio, solo variossi pei
confini: l'Adige, principiando dove sbocca dal Tirolo insino alla sua
foce, fosse confine tra la Cisalpina e gli stati d'Austria; la destra
parte di Verona, e così quella di Portolegnago spettassero alla
Cisalpina, la sinistra all'Austria; si obbligava l'imperatore a dare la
Brisgovia al duca di Modena in ricompensa del perduto ducato;
rinunziasse il gran duca alla Toscana ed all'isola d'Elba, e la Toscana
e l'isola si dessero all'infante duca di Parma; il gran duca si
ricompensasse con stati competenti in Germania; conoscesse, e
riconoscesse l'imperatore le repubbliche Cisalpina e Ligure, e
rinunziasse ad ogni titolo, sovranità e diritto sopra i territorj della
Cisalpina; consentisse alla unione dei feudi imperiali colla repubblica
Ligure. Del Piemonte nulla si stipulava, perchè Buonaparte voleva
serbarsi o una occasione per pigliarlo per se, od un appicco per piacere
a Paolo.

Il re di Napoli ridotto alla necessità di obbedire alla forza lontana di
Paolo, ed alla vicina di Buonaparte, si quietava anche col consolo,
convenendo in un trattato di pace a Firenze il dì vent'otto di marzo
sottoscritto per parte di lui da Micheroux, per parte della Francia da
Alquier. Convenissi come nella tregua, e di vantaggio, che il re
rinunziasse primieramente, e per sempre a Porto-longone, ed a quanto
possedesse nell'isola d'Elba, secondamente cedesse alla Francia, come
cosa propria, e da farne ogni voler suo, gli stati dei presidj ed il
principato di Piombino; ancora perdonasse ogni delitto politico commesso
fino a quel giorno; restituisse i beni confiscati, liberasse i detenuti,
potessero gli esuli tornare nel regno sicuramente, e fosse loro
restituita ogni proprietà; da ambe le parti si dimenticassero le offese.

Le cose si fermarono anche con nuova composizione colla Spagna,
essendosi stipulato un trattato a Madrid il dì ventuno marzo da Luciano
Buonaparte per parte di Francia, e dal principe della Pace per parte di
Spagna. S'accordarono le due parti, che il duca di Parma rinunzierebbe
al ducato in favore della repubblica di Francia, che la Toscana si
darebbe al figliuolo del duca con titolo di re; che il duca padre si
compenserebbe con rendite e con altri stati; che la parte dell'isola
d'Elba che apparteneva alla Toscana, spetterebbe alla Francia, e che la
Francia ne ricompenserebbe il re d'Etruria collo stato di Piombino; che
la Toscana s'intendesse unita per sempre alla corona di Spagna; che se
il re d'Etruria morisse senza prole, succedessero i figliuoli del re di
Spagna.

Così in men che non fa un anno, ogni ostacolo cedendo ai Buonapartiani
fati, vinse il consolo Austria ed Italia. Poscia, essendo in tutti,
parte pei medesimi, parte per diversi rispetti la medesima intenzione
alla pace, composte tutte le controversie, contrasse amicizia
coll'imperatore Paolo, s'accordò coll'imperatore Francesco, e rinnalzò
Francia da bassa ad eminente fortuna.




LIBRO VIGESIMOPRIMO

SOMMARIO

      Il consolo s'accorda con Roma, e rinstaura la religione
      cattolica in Francia. Concordato. Discussioni nei consigli del
      papa su di questo atto. Articoli organici aggiunti dal
      consolo, e querele del pontefice in questo proposito. Ordini
      Francesi introdotti in Piemonte, che accennano la sua unione
      definitiva colla Francia. Menou mandato ad amministrar questo
      paese in vece di Jourdan. Murat in Toscana. Suo manifesto
      contro i fuorusciti Napolitani. La Toscana data al giovane
      principe di Parma con titolo di regno d'Etruria. Il consolo
      insorge per arrivare a più ampia autorità, ed a titolo più
      illustre. Fa per questo sue sperienze Italiane, e chiama
      gl'Italiani a Lione. Quivi il dichiarano presidente della
      repubblica Italiana per dieci anni con capacità di esser
      rieletto. Constituzione della repubblica Italiana. Genova
      cambiata, e sua nuova constituzione. Monumento in Sarzana ad
      onore della famiglia Buonaparte, natìa di questa città. Il
      Piemonte formalmente unito alla Francia. Carlo Lodovico,
      infante di Spagna, re d'Etruria per la morte del principe di
      Parma. Descrizione della febbre gialla di Livorno. Le bilustri
      trame di Buonaparte arrivano al loro compimento; si fa chiamar
      imperatore. Pio settimo condottosi espressamente in Parigi, lo
      incorona.


Le cose della religione cattolica erano in gran disordine in Francia.
L'assemblea constituente aveva interrotto la unione con la sedia
apostolica rispetto alla instituzione pontificia dei vescovi, qual era
stata accordata tra Leone decimo, e Francesco primo, e tolto i beni alla
chiesa con appropriargli alla nazione. I governi che vennero dopo,
massimamente il consesso nazionale, non solamente distrussero gli ordini
statuiti dall'assemblea, ma spensero ancora ogni ordine religioso,
perseguitarono i ministri della religione, ed alcuni anche sforzarono,
cosa nefanda, a rinegare il proprio stato, e le proprie opinioni. Il
direttorio continuò a perseguitare i preti, ora confinandogli
nell'esiglio, ora serrandogli nelle prigioni, e sempre impediendo loro,
massime ai non giurati, che liberamente e pubblicamente celebrassero i
riti divini. Fra tante amarezze dell'anime pie, qualche consolazione
recavano i preti giurati colle esortazioni, e coi conforti loro: ad essi
la Francia debbe restar obbligata della conservazione della fede; della
conservazione medesima la sedia apostolica debbe sentir loro obbligo,
sebbene abbia cagione di dolersene per la diminuzione da loro
introdotta, e pertinacemente sostenuta con le parole, con le opere, e
con gli scritti, nella giurisdizione della cattedra di San Pietro.
Conservarono eglino la fede, che è la radice, senza la quale ogni
religione, non che ogni disciplina ecclesiastica, sarebbe impossibile.
Ma la religione senza un culto ordinato, e senza riti accordati con la
pubblica autorità, e da lei riconosciuti e protetti, non potrebbe
sussistere lungo tempo, la cattolica meno di ogni altra, solita a
cattivar gli animi con le pompe e solennità esteriori. Ciò si vedevano
gli uomini prudenti, nei quali era entrata la persuasione, che le
credenze religiose sono un ajuto efficace alle leggi civili:
quest'istesso vedevano gli uomini religiosi, che si dolevano, che quello
che nelle menti e nei cuori loro pensavano ed amavano, non potessero in
ordinato e pubblico modo manifestare. Era adunque nato un desiderio in
Francia di veder ristorati i riti della religione cattolica, e molti
Francesi in questo desiderio tanto più s'infiammavano, quanto più
difficile sembrava la rintegrazione. Certo pareva, che ove una prima
insegna di Cristo si fosse rizzata, là sarebbero concorsi cupidamente, e
con amore avrebbero abbracciato coloro, che rizzata l'avessero.
Buonaparte non era uomo da non vedersi queste cose, meno ancora da non
usarle per edificare la sua potenza, e per arrivare a' suoi fini
smisurati. Per questo aveva dato parole di pace, di religione, di
rispetto, e d'amicizia verso il papa, quando ritornò, dall'Egitto
arrivando, in Francia; per questo tenne i medesimi discorsi quando andò
alla seconda conquista d'Italia; per questo le medesime protestazioni
accrebbe quando vittorioso nei campi di Marengo se n'era tornato nella
sua consolar sede di Parigi. Adunque divenuto libero dai pensieri, che
più nella mente sua pressavano, della guerra, applicava viemaggiormente
l'animo al negoziare col papa, col fine di venirne con lui ad un
aggiustamento in materia religiosa. Offeriva di dare stato, culto, e
comodi pecuniari alla religione cattolica, ed ai suoi ministri.
Aggiungeva le solite lusinghe, favellando con accomodate parole della
mansuetudine, e della santità del Chiaramonti, vescovo d'Imola. Nè
tralasciava le consuete dimostrazioni del suo amore verso la religione,
e verso i Francesi. Alcuni accidenti ajutavano queste pratiche, altri le
disajutavano. Dava favore al consolo un concilio nazionale di vescovi
giurati che dipendentemente da un altro tenuto nel novantasette, con suo
consentimento espresso era per adunarsi in Parigi il dì di San Pietro.
Non solamente ei non impediva che questi vescovi parlassero, ma
gl'incitava anche a parlare, quantunque fossero giurati, e contrarj a
quella pienezza di potestà, che i papi pretendono spettarsi alla sedia
apostolica. Della quale facoltà largamente usando, mandavano circolari
esortatorie ai vescovi, e preti loro compagni della chiesa gallicana,
acciocchè imitando, come dicevano, quella carità, di cui Gesù Cristo
aveva lasciato il precetto e l'esempio, venissero al destinato giorno ad
unirsi nel concilio di Parigi. Compissesi, confortavano, l'opera
incominciata nel concilio del novantasette, dessesi occasione ed
incitamento al rinnovare queste nazionali e sante assemblee presso tutte
le altre nazioni della cristianità, assemblee tanto raccomandate, e
tanto commendate dalla veneranda cristiana antichità; nodrissesi
speranza, che fossero esse il principio di un concilio ecumenico, la di
cui convocazione già da più secoli interrotta, sebbene il concilio di
Costanza avesse prescritto che ogni dieci anni si convocasse, era santa
e necessaria cosa rintegrare. Mandavano al tempo stesso pregando il
papa, col quale già il consolo negoziava per venirne allo statuire con
lui precetti contrarj, inviasse suoi deputati per certificarsi, quale e
quanta fosse la purità della fede loro: con lui si lamentavano di essere
stati prima condannati che uditi da Pio sesto; affermavano, per opera
loro non essere stato interrotto il corso della potestà episcopale:
forse, sclamavano, poter essere loro imputato a peccato l'avere
somministrato i sussidj, ed i conforti della religione a sì copioso
numero di diocesi, e di parrocchie abbandonate dai pastori loro?
Allegavano, che la facoltà di teologia, e di diritto canonico di
Friburgo in Brisgovia aveva profferito una sentenza tutta a loro
favorevole, sebbene non provocata; imploravano il parere di tutte le
altre università cattoliche, offerendosi pronti a dire ed a scrivere
quanto loro fosse addomandato a dilucidazione della controversia.
Protestavano finalmente, essere figliuoli obbedienti della Chiesa una,
santa, cattolica, apostolica, e romana; e con parole efficacissime
testimoniavano, nel grembo suo voler vivere, nel grembo suo morire.

Trattavasi in queste controversie principalmente della elezione dei
vescovi, cioè quanto al temporale, se la elezione fatta dal popolo fosse
valida, come quella fatta dai re e da altri capi di nazioni, e quanto
allo spirituale, se, perchè il filo della successione episcopale non
fosse interrotto, fosse necessaria l'instituzione del pontefice Romano,
o se bastasse quella fatta da un altro vescovo. Trattavasi poi anche di
quest'altro punto, se gli ecclesiastici dovessero vivere per le sole
obblazioni dei fedeli, o se dovessero possedere beni in proprio, e se
dottrina eretica fosse il mantenere che la potestà temporale, pei
bisogni generali dello stato potesse por mano senza il consenso del
Romano pontefice nei beni della chiesa. Non era punto nè incerta, nè
ignota la opinione dei vescovi giurati adunati in Parigi intorno alle
annunziate questioni, poichè ognuno sapeva, che sentivano contro le
dottrine della Romana sede. Nè solo queste opinioni in Francia erano
sorte, ma a loro non pochi uomini dottissimi, e di ogni religiosa virtù
ornati in Italia si erano accostati; conciossiachè, tacendo del Ricci,
vescovo di Pistoja, che più vivamente di tutti procedeva, nella medesima
sentenza erano venuti i professori Degola, Zola, Tamburini, Palmieri, e
con loro Gautier, prete Filippino di Torino, Vailua canonico d'Asti, con
molti altri sì Toscani, che Napolitani, che dal Ricci, o dai fratelli
Cestari avevano le medesime dottrine imparato. Non dubitava Gautier di
affermare, quale principio incontrastabile, che le elezioni dei vescovi
sono di diritto divino, od almeno di apostolica constituzione, che sì
fatto modo di elezione venne statuito dagli apostoli stessi, e servì di
esemplare alla disciplina praticatasi universalmente nella chiesa nei
secoli posteriori intorno ad un articolo di tanta importanza: allegava
il Filippino a confermazione della sua dottrina, che l'elezione di San
Mattia era stata fatta, non da San Pietro solamente, ma da tutti i
discepoli adunati nel cenacolo, che sommavano a centoventi: finalmente
usciva con dire, che se in fatto il pontefice Romano usava da più secoli
la facoltà di instituire i vescovi, per mera usurpazione ne usava. Da
tutto questo concludeva, che il papa doveva riconoscere, e confessare
per veri e legittimi vescovi coloro, ch'erano stati creati in conformità
degli ordini stabiliti dall'assemblea constituente di Francia. Voleva
adunque Gautier, ed esortava i vescovi, andassero, non ammessa scusa
alcuna, o pretesto in contrario, al concilio di Parigi per ingerirsi in
quella gran causa, perchè pareva a lui, che chiunque diritto e senza
prevenzione mirasse, avesse a venire in questa sentenza, che
l'innocenza, la ragione, la giustizia, secondo i sani principj dei
canoni stessero intieramente in favore dei pastori ordinati a norma
della constituzione del clero di Francia; che essi veri e legittimi
pastori fossero, siccome quelli che erano stati eletti dal popolo
cristiano, ed appruovati e constituiti nelle loro chiese dai rispettivi
metropolitani secondo i canoni primitivi dalla venerazione di tutto
l'universo confermati, e contro i quali nissuna consuetudine potrebbe
prevalere. A queste opinioni con l'autorità sua, e con gli scritti dava
favore Benedetto Solaro, vescovo di Noli, mostrando gran desiderio di
recarsi al concilio Parigino.

Pure da un'altra parte la Romana curia ardentemente impugnava le
medesime dottrine: Pio sesto pe' suoi brevi dei dieci marzo e tredici
aprile del novantuno, le aveva solennemente condannate, affermando, e
costantemente asseverando, che la potestà di compartire la giurisdizione
ecclesiastica secondo la disciplina da più secoli venuta in costume, e
dai concilj, ed ancora dai concordati confermata, non apparteneva
neppure ai metropolitani; che anzi questa potestà era alla fonte,
dond'era derivata, ritornata, siccome quella che unicamente
nell'apostolica sede ha la sua stanza, che presentemente al Romano
pontefice spettava il provvedere di vescovi ciascuna chiesa, come spiega
il concilio di Trento; dal che ne conseguitava che niuna legittima
instituzione di vescovi può esservi, eccetto quella che dalla sedia
apostolica si riceve; così avere statuito la Chiesa universale
debitamente adunata in concilio; così avere constituito il concordato
concluso tra Leone decimo pontefice, e Francesco primo re di Francia;
dal che si vedeva, che sebbene solamente dal secolo decimoquinto i
pontefici successori di San Pietro instituissero nelle sedi loro i
vescovi, incontrastabile nondimanco era in questa materia il diritto
loro, perciocchè vicarj di Cristo essendo, in se tutta avevano raccolta
la potestà data da Dio in terra pel governo della chiesa; e se i vescovi
erano posti a reggere le chiese particolari, ciò solamente potevano
fare, quando dal supremo ed universal pastore ne avevano ricevuto il
mandato.

A queste dottrine della curia Romana, come le chiamavano, non potevano
star forti, nè udirle pazientemente gli avversarj, e con parole e con
iscritti e con allegazioni di testi, e con sequele di ragionamenti
continuamente le combattevano. Nè ciò facendo, del tutto modestamente
procedevano: perciocchè, quantunque usassero discorsi artifiziosamente
umili verso il pontefice, mescolavano nondimeno motti acerbi, e sentenze
ancor più acerbe, quando favellano della potestà pontificia, e le
disputazioni, come di teologi, s'innasprivano. Insomma, siccome per la
constituzione civile del clero ordinata dall'assemblea constituente
pareva loro avere vinto una gran causa, così con tutti i nervi, e con
tutte le forze loro tentavano di riconfermare la conseguita vittoria.

Queste contese teologiche molto piacevano al consolo, e gli dimostravano
una grande opportunità, perchè non dubitava che il papa, temendo ch'ei
non fosse per gettarsi in grembo agl'impugnatori della santa sede,
avrebbe mostrato più docilità nel concedere ciò che desiderava; perciò
questi umori non solo favoriva, ma incitava. Questi erano gli accidenti
favorevoli al consolo; ma per natura, e per uso, e per massima amava
egli molto più il governo stretto e monarcale del papa, che il governo
largo e popolare degli avversarj, e gli pareva che gli ordini papali,
rispetto alla potestà unica ed universale, fossero un grande, utile e
maraviglioso pensamento. Chiamava i giansenisti gente di molta fede, e
di ristretti pensieri; nè gli pareva che la constituzione del clero,
siccome cosa antiquata e cagione di molte disgrazie, si potesse
utilmente rinfrescare. Un nuovo e vivace pensiero, e più conforme ai
desiderj dei popoli, gli pareva che abbisognasse.

Da un'altra parte cadevano in questa materia molte e gravi difficoltà.
La principale forza del consolo era posta ne' suoi soldati e non istava
senza qualche timore, che quell'apparato religioso, al quale da sì lungo
tempo erano disavvezzi, e quel comparir di preti, cui avevano e con
fatti perseguitato, e con motteggi lacerato, non paresse avere agli
occhi loro qualche parte di ridicolo, cosa di somma importanza in
Francia. Temeva altresì su quei primi principj la setta filosofica,
nemica al papa, assai più potente di quella che impugnava la larghezza
dell'autorità pontificia. Egli aspettava dalla prima gran favore e gran
sussidio. Ma più di tutto questo travagliava l'animo suo la faccenda dei
beni della chiesa venduti dai precedenti governi; perchè l'ottenere del
papa la confermazione di queste vendite era di sommo momento, e sapeva
che il pontefice ripugnava al fare in questo proposito alcuna espressa
dichiarazione. Pure la tranquillità dei possessori era fondamento
indispensabile della sua potenza. Non pochi dei giurati erano di gran
nome, e di qualche autorità, e il consolo gli voleva vezzeggiare: ma
l'impetrare dal papa, che non solamente gli assolvesse, e nel grembo suo
gli riaccettasse, ma ancora, come desiderava, che ai primi seggi della
gallicana chiesa gli sollevasse, appariva intricato, e malagevole
argomento. La medesima difficoltà sorgeva per gli ecclesiastici della
parte contraria, che avevano conservato i seggi loro anche ai tempi
dell'esiglio, ed ai quali non avrebbero forse voluto rinunziare, parte
per insistenza nell'antiche opinioni, parte per affezione alla famiglia
reale di Francia.

Nè mediocre impedimento alla definizione del trattato recava il capitolo
della celebrazione dei riti cattolici; perciocchè essendo i medesimi
andati in disuso da sì lungo tempo, non era senza pericolo di scandalo,
in mezzo a popolazioni iniette di usi e di opinioni contrarie, il volere
che tutto ad un tratto pubblicamente, e secondo tutti gli usi della
chiesa si celebrassero: si temeva che nascessero enormità, dalle quali i
fedeli ricevessero maggiore offensione, che edificazione. Ripugnava
adunque il consolo, malgrado che il papa insistesse per ogni larghezza
di culto pubblico, a questa condizione, volendo indugiare a tempo più
propizio i desiderj di Roma.

Non ostante tutte queste malagevolezze in un negozio di tanta
importanza, essendo nelle due parti grandissimo desiderio di convenire,
mandava Pio settimo a Parigi il cardinale Ercole Consalvi, suo
segretario di stato, Giuseppe Spina arcivescovo di Corinto, ed il padre
Caselli, teologo consultore della santa sede. Dal canto suo dava il
consolo facoltà di trattare e di concludere a Giuseppe Buonaparte, a
Cretet, consigliere di stato, ed a Bernier, curato di San Lodo di
Angeri. Da questi si venne il dì quindici luglio al trattato definitivo
tra la santa sede, e la repubblica di Francia, atto piuttosto di unica
che di molta importanza, poichè per lui si restituiva alla chiesa
cattolica una parte nobilissima d'Europa, e si ridava la pace a tanti
uomini di coscienza timorata e pia. Il fece il papa per motivi
religiosi, il consolo per mondani; nè troppo ei se n'infinse; il che fu
non senza scandalo, perchè gli uomini religiosi abbominavano, che la
religione si usasse per mezzo, non per fine, antica, fondata, ed inutile
querela.

Confessatosi dal governo francese; che la religione cattolica,
apostolica e romana era professata dalla maggior parte dei Francesi, e
confessatosi altresì da Sua Beatitudine, che dalla sua rintegrazione in
Francia era per derivarle un grande benefizio ed un grande splendore,
convennero e stipularono le due parti, che la religione cattolica,
apostolica e romana avrebbe libero e pubblico esercizio in Francia, a
quelle regole conformandosi, che il governo giudicherebbe necessarie per
la quiete dello stato: s'accorderebbero la santa sede ed il governo ad
ordinare una nuova circonscrizione delle diocesi: esorterebbe il
pontefice i vescovi titolari a rinunziare alle sedi loro, e se nol
facessero, con la elezione di nuovi titolari provvederebbe; nominerebbe
il consolo tre mesi dopo la pubblicazione della bolla di Sua Santità gli
arcivescovi, ed i vescovi secondo la nuova circonscrizione, e
conferirebbe il papa l'instituzione canonica secondo le regole
constituite per la Francia innanzi che il governo vi si cambiasse: le
sedi vescovili, che in progresso vacassero ugualmente con nominazioni
fatte dal consolo, si riempissero, e l'instituzione canonica, conforme
al capitolo precedente, dal papa si conferisse; giurassero i vescovi, e
gli altri ecclesiastici, prima dell'ingresso loro, fedeltà alla
repubblica, e promettessero di svelare qualunque trama contraria allo
stato; pregassero nelle chiese per la repubblica e pei consoli; i
vescovi non potessero fare nuove circoscrizioni di parocchie, nè
nominare parochi, se non a beneplacito del governo; le chiese non
vendute si restituissero ai vescovi. Dichiarava inoltre il papa, avuto
riguardo alla pace ed alla rintegrazione della religione in Francia, che
nè egli, nè i suoi successori non sarebbero mai per molestare gli
acquistatori dei beni ecclesiastici alienati, e che per conseguente la
proprietà di essi beni, i diritti e le rendite annessevi, fossero e
restassero incommutabilmente in loro, nei loro eredi, e negli aventi
causa da essi. Obbligossi il governo di Francia a dare congrui
assegnamenti ai vescovi ed ai parochi, a provvedere che i fedeli di
Francia potessero legare alle chiese per benefizio della religione.
Confessò e riconobbe il papa, essere nel consolo gli stessi diritti e
prerogative, di cui appresso alla sedia apostolica godevano gli antichi
sovrani di Francia. Se accadesse, che un consolo acattolico arrivasse al
seggio supremo in Francia, i suoi diritti e prerogative, e così ancora
la forma delle elezioni dei vescovi si regolassero per un nuovo accordo.

Concluso il concordato, dissolveva tostamente il consolo, non avendone
più bisogno, il concilio nazionale di Parigi. Così gli sforzi dei
vescovi e preti giurati, per astuzia del consolo, servirono alla
rintegrazione dell'autorità papale piena in Francia.

Questa convenzione mandata a Roma per la ratifica del papa, vi destò
gravi e pertinaci controversie. I teologi più stretti e più dediti alle
massime della curia Romana, apertamente biasimavano i plenipotenziarj
dello avere troppo largheggiato nelle concessioni, e grandemente offeso
i diritti e le prerogative della chiesa cattolica. Il papa medesimo,
siccome quegli che molto timorato era, e delle prerogative della santa
sede zelantissimo, se ne stava in forse, non sapendo risolversi al
ratificare. I capitoli, su i quali cadevano principalmente le
controversie, erano, primieramente quello che statuiva, doversi il
pubblico esercizio del culto regolare dalla potestà temporale senza
nissun intervento dell'ecclesiastica, secondamente quello, per cui si
dichiarava da parte del pontefice la proprietà incommutabile a favore
degli acquistatori dei beni ecclesiastici. Pareva ad alcuni, che il
sostenere che la potestà laica possa di per se, e senza l'intervento
della potestà ecclesiastica far regole pel culto pubblico, quandanche
fosse per ragione della quiete dello stato, e che ad esse regole sia la
chiesa obbligata ad uniformarsi, fosse proposizione non solamente
contraria ai canoni, ma ancora più che sospetta di eresìa, siccome
quella che è contraria al detto dell'apostolo, che i vescovi sono posti
dallo Spirito Santo al governo della chiesa di Dio. Allegavano, che non
vi è chiesa senza culto, che chi regola il culto regola la chiesa, e che
chi regola regge. O è dunque falso, concludevano, che i vescovi siano
destinati dal divino Spirito a reggere la chiesa, il che è eresia, o è
indubitato, che i vescovi soli, e non i laici debbono reggere il culto,
il che è dogma. A queste ragioni vieppiù si peritava papa Pio, e stava
dubbio del partito al quale dovesse appigliarsi. Deliberò, prima di
risolversi, di consigliarsi coi teologi più dotti di Roma: richiese del
parer loro il cardinale Albani, e frate Angelo Maria Merenda dei
predicatori, commissario del sant'officio. S'accordarono ambidue, che il
papa, salva coscienza, potesse ratificare.

Il Merenda principalmente, molto sottilmente di questa materia
ragionando, statuiva, che se si trattasse di stabilire una bolla, un
canone, una definizione, od una massima in materia di dottrina, il dire,
che la potestà laica possa regolare il culto senza l'intervento della
potestà ecclesiastica, e che alle sue regole debbano gli ecclesiastici
uniformarsi, sarebbe proposizione eretica; ma non parimente quando si
trattasse, come nel caso presente, di trattato, convenzione, o accordo,
che si facesse coll'intento d'introdurre una regola, per cui si
rintegrassero e si repristinassero la religione e l'ecclesiastica
disciplina, in un paese del quale erano da molti anni miseramente
sbandite, benchè da più secoli, come in loro propria sede vi
dimorassero, e gli abitatori suoi fossero stimati veri e legittimi
figliuoli primogeniti della chiesa. Sapersi, quanto fosse la parte
acattolica potente in Francia, quanto disusata la religione, quanto
facili a nascervi gli scandali: però le circostanze dei luoghi e dei
tempi richiedere, che per evitare i danni maggiori che da un rifiuto
nascerebbero, per non privare un gran numero d'innocenti di quegli
spirituali sussidj, che potevano con la condizione presente concordarsi,
per avviare insomma l'importantissimo affare della religione di un
paese, che nel miglior modo che si potesse la desiderava, poteva, e
doveva il sommo pontefice risolversi alla ratificazione; nè all'uomo
prudente appartenersi il far gitto di tutto, quando si può conseguire
una parte: nè a patto alcuno potere il pontefice di tale atto venir
censurato, perchè soltanto faceva una concessione, la quale dalla sua
autorità procedendo, non dava nissun diritto alla potestà secolare:
avere voluto il divino Redentore, che in tempi avversi usassero gli
apostoli la prudenza del serpente, e la semplicità della colomba; il
quale precetto, siccome spiega San Tommaso, significare, che, siccome il
serpente nel pericolo s'avviticchia, e nasconde il capo per salvarlo,
così la chiesa deve studiarsi di salvar la fede, che è il capo e il
fondamento, su cui rimane la chiesa medesima edificata; e siccome
colomba, ella deve con la dolcezza, e con la lenità sforzarsi di mitigar
l'ira degli avversarj. Il cardinale Albani a questo parere tanto più
volentieri si accostava, quanto più sapeva, che i plenipotenziarj di
Francia avevano dato promesse certe per iscritto, che le modificazioni e
restrizioni della pubblicità del culto non in alcuna parte sostanziale,
ma solamente nelle processioni esteriori, nelle sepolture, ed in altri
somiglianti casi consistevano.

Quanto poi al capitolo che concerneva i compratori dei beni
ecclesiastici venduti, manifestarono Albani e Merenda una opinione del
pari conforme, e del pari favorevole alle stipulazioni, parendo loro,
che secondo i termini in cui era espresso, non per altro Sua Santità
riconoscesse i compratori, come proprietarj dei beni alienati, se non in
conseguenza delle promesse che loro faceva di non molestargli, nè per
se, nè pe' suoi successori; dalla qual promessa ne veniva loro
assicurato il quieto e pacifico possesso, dal quale sorgeva
necessariamente il diritto incommutabile di proprietà. Non era adunque,
pensavano, che Sua Santità riconoscesse negli acquistatori l'anzidetto
diritto di proprietà independente dalla sua concessione; che anzi il
diritto stesso di proprietà, siccome il capitolo esprimeva, era una
sequela della condonazione implicitamente contenuta nella promessa di
non molestare i possessori, condonazione, che il papa loro faceva colla
pienezza dell'apostolica suprema sua autorità. Che se, aggiungevano i
due consultatori della santa sede, le due parti del capitolo fossero
state concepite con ordine inverso, e si fosse detto che il papa
dichiarava, dovere la proprietà dei beni ecclesiastici alienati rimanere
immutabilmente presso gli acquistatori, e che in conseguenza non
avrebbero essi mai ricevuto molestia nel possesso di tali beni da parte
della santa sede, una dichiarazione di tal sorta sarebbe stata di grave
censura degna, perchè con lei si sarebbe appruovato in certo modo
l'errore già dai sacri concilj Lateranense secondo, e Constanziense
condannato in Arnaldo da Brescia, Marsilio da Padova, Giovanni da
Garduno, e nei Valdesi, Viclefiti, ed Ussiti: ma trovandosi le due parti
del capitolo collocate, come sono, il capitolo era irreprensibile,
poichè la proprietà risultava dalla condonazione del papa, non la
condonazione dalla proprietà.

Stante adunque le dilucidazioni date dal cardinale e dal commissario,
non soprastette più lungamente Pio settimo a dare il suo assenso, e
ratificò il concordato. Scrisse al tempo stesso brevi ai vescovi
titolari, acciocchè alle loro sedi rinunziassero. Alcuni rinunziarono,
la maggior parte, massimamente quelli che si erano riparati in
Inghilterra, ricusarono. Dei giurati Primat, le Blanc de Beaulieu,
Perrier, Lecoz, Saurin, supplicato al papa che loro perdonasse, e nelle
sedi destinate dal consolo gl'instituisse, impetrarono.

Rimossi per tale guisa tutti gli impedimenti, pubblicava il consolo il
giorno di Pasqua dell'ottocentodue il concordato. Scriveva ai vescovi
una circolare, in cui con parole asprissime ingiuriava i filosofi: poi
rivolgendosi ai francesi con Buonapartico stile discorreva, che da una
rivoluzione prodotta dall'amore della patria erano sorte le discordie
religiose, e per esse il flagello delle famiglie, gli sdegni delle
fazioni, le speranze dei nemici; uomini insensati avere atterrato gli
altari, spento la religione; per loro avere cessato quelle divote
solennità, in cui l'un l'altro aveva per fratello, in cui tutti sotto la
mano di Dio creatore di tutti si stimavano fra di loro uguali; per loro
non udire più i moribondi quella voce consolatrice, che chiama i
cristiani a miglior vita; per loro Dio stesso parere sbandito dalla
natura; dipartimenti distrutti dall'ire religiose, forestieri chiamati a
danni della patria, passioni senza freno, costumi senz'appoggio,
sciagure senza speranza, dissoluzioni di società; solo la religione
avere potuto portarvi rimedio; averlo lui voluto, averlo nella sapienza
sua voluto il pontefice, averlo i legislatori della repubblica
appruovato; così essere sorto il concordato; così essere spenti i semi
delle discordie, così svanire gli scrupoli delle coscienze, così
superarsi gli ostacoli della pace. Dimenticassero, esortava, i ministri
della religione le dissensioni, le disgrazie, gli errori; con la patria
la religione gli riconciliasse; con la patria gli ricongiungesse; i
giovani cittadini all'amore delle leggi, all'obbedienza dei magistrati
informassero; consigliassero, predicassero, inculcassero, che il Dio
della pace era per anco il Dio degli eserciti, e che, impugnate l'armi
sue insuperabili, combatteva a favor di coloro, che la libertà della
Francia difendevano.

Grande allegrezza ricevettero i fedeli in Francia per la rintegrata
religione. Gioinne anche maravigliosamente Roma, ma non fu il contento
del pontefice senza amarezza; conciossiachè il consolo aveva
accompagnato la pubblicazione del concordato con certe regole di
disciplina ecclesiastica sotto forma di decreto, che, secondo le Romane
opinioni, offendevano le prerogative della santa sede, o restrignevano
l'autorità dei vescovi, o difficultavano l'ingresso allo stato
ecclesiastico. Voleva che nissuna bolla, o breve, o rescritto qualunque
della Romana corte potessero, senza il beneplacito del governo, essere
pubblicati, od eseguiti in Francia; la quale proibizione rispetto ai
brevi della penitenzierìa parve cosa insolita, e poco decorosa per la
santa sede. Voleva che nissuno senza il beneplacito potesse assumere la
qualità di nunzio, legato, vicario, o commissario apostolico; che i
decreti dei sinodi forestieri, ed anzi quelli dei concilj generali non
si potessero pubblicare, se non previa appruovazione del governo; che
nissun concilio o nazionale o metropolitano, che nessun sinodo diocesano
senza permissione tenere si potesse; che le funzioni ecclesiastiche
fossero gratuite, salve le obblazioni dei fedeli; che vi fosse ricorso
al consiglio di stato per gli abusi; che s'intendessero abusi ogni
contravvenzione alle leggi della repubblica, od alle regole stabilite
dai canoni in Francia, ogni offesa delle libertà, franchigie, e
costumanze della chiesa gallicana, ogni atto commesso nell'esercizio del
culto, che od offendesse l'onore dei cittadini, o turbasse
arbitrariamente le loro coscienze, o tendesse all'oppressione,
all'ingiuria, allo scandalo. Voleva parimente, che i vescovi non
potessero ordinare alcun ecclesiastico, se non possedesse almeno una
rendita di trecento franchi, e se non fosse arrivato all'età di
venticinque anni. Nè minore offesa aveva recato l'articolo statuito pure
dal consolo, che i professori dei seminarj fossero obbligati a
sottoscrivere la dichiarazione del clero di Francia del
milaseicentottantadue, e ad insegnare la dottrina dei quattro articoli,
dottrina incomportabile a Roma, almeno quanto spetta ai tre ultimi.

Tutte queste regole, che appartenevano alla disciplina ecclesiastica,
quantunque fossero giuste e necessarie sì per la sicurezza della potestà
temporale, come pel buon ordine dello stato, ed usate già dai tempi
antichi non solamente in Francia, ma ancora in altri paesi d'Europa, e
massimamente in Italia, facevano mal suono alle Romane orecchie; ma il
consolo ne aggiunse un'altra veramente intollerabile, perchè toccava la
giurisdizione, e questa fu, che i vicarj generali delle diocesi vacanti
continuassero ad usare l'autorità vescovile, anche dopo la morte del
vescovo, e fino a tanto che successore non avesse. Parve cosa troppo
enorme; perciocchè i vicarj generali altro non sono, che i mandatarj del
vescovo, ed ogni facoltà loro, come di mandatarj, cessa pel fatto della
morte del mandatore. Bene dottrina più sana è quella, che sino alla
creazione del successore ogni autorità sia investita nel capitolo della
chiesa cattedrale, e che i vicarj capitolari eletti da lui la
eserciscano.

Se ne dolse il papa, e non punto calse al consolo ch'ei se ne dolesse.
Orava in concistoro Pio settimo, descrivendo con singolare facondia i
negoziati introdotti, le stipulazioni fatte, lo stato della Francia.
Ecco, diceva, i templi dell'Altissimo di nuovo aperti; l'augusto nome di
Dio, e de' suoi santi sulle loro fronti scritto; i ministri del
santuario per le sacre cerimonie in un coi fedeli intorno agli altari
accolti, le greggi novellamente sotto la tutela dei legittimi pastori
ridotte, novellamente i sacramenti della chiesa con libertà e con
riverenza ministrati, novellamente solidato il pubblico esercizio della
cattolica religione, novellamente spiegato all'aura lo stendardo della
croce, novellamente il giorno del Signore santificato; ecco novellamente
il capo della chiesa, col quale chiunque non raccoglie, dissipa,
riconosciuto; ecco finalmente uno scisma deplorabile, che per la vastità
della Francia, per la celebrità de' suoi abitatori, per la chiarezza
delle sue città minacciava gran pericoli, e gran ruine alla cattolica
religione, ecco questo deplorabile scisma dissipato e spento. Tali sono
i vantaggi, tali i benefizj, tale la salute, che il santo giorno della
redenzione, in cui, pubblicato il concordato, la Francia empiè di
compunti e venerabondi fedeli i tempj, ha partorito. Poscia il
pontefice, in se medesimo raccoltosi, continuò dicendo: «Non è però,
venerabili fratelli, che l'animo nostro non sia in mezzo alla sua
contentezza da qualche amara puntura trafitto. Sonsi col concordato, noi
non consapevoli, pubblicati certi articoli, di cui è debito nostro,
seguitando le vestigia del nostri antecessori, di addomandare e le
modificazioni, e le mutazioni: di ciò richiederemo il consolo; ciò
speriamo dalla sapienza e dalla religione sua, dalla sapienza e dalla
religione della nazione Francese, che da tanti secoli tanto ha di questa
religione meritato, e che oggidì novellamente con sì acceso desiderio
l'abbraccia. Volle il governo di Francia, che la religione in Francia si
ristorasse: non può non volere quanto la sua santa constituzione
richiede, quanto la salutare disciplina della chiesa ricerca». Infatti
instò il papa, perchè gli articoli si riformassero; ma il consolo, che,
ottenuto il concordato, voleva essere padrone della chiesa, non che la
chiesa fosse di lui, rispondeva ora con sotterfugj, ora con minacce, nè
mai il pontefice potè venire a capo del suo intendimento. In tale
conformità continuarono le faccende religiose in Francia, finchè nuove
condiscendenze del pontefice, e nuove ambizioni del consolo mandarono
ogni cosa in ruina ed in conquasso.

A questo modo travagliava Roma con Francia. Intanto cambiamenti notabili
fin dal varcato anno erano accaduti in Piemonte. Aveva il consolo
cupidigia di serbar questo paese per se. Ma indugiava a risolversi, ed
occultava cautamente le sue intenzioni. Aveva anzi veduto volentieri il
marchese di San Marsano mandato a Parigi per negoziare della
restituzione del Piemonte. Le incertezze e le ambagi del consolo, le
offerte palesi fatte al re dopo la battaglia di Marengo, e la presenza
del marchese a Parigi tenevano in pendente l'opinione dei popoli in
Piemonte, e toglievano ogni modo di buon governo. Ognuno guardava verso
Firenze, Roma, o Napoli, dove abitava, ora in questa, ora in quella, il
re Carlo Emanuele. Appresso a lui vivevano molti nobili Piemontesi o de'
più ricchi, o de' più capaci. Si aggiungeva Vittorio Alfieri, nato in
Asti di Piemonte, uomo di quell'ingegno smisurato, che ognuno sa, padre
della tragedia Italiana, e da essere eternamente, non che venerato,
adorato da chi venera ed adora le Italiane muse. Avendo egli odiato e
maledetto i re, quando erano in fiore, si era poi messo ad odiare ed a
maledire le repubbliche, quando erano venute in potenza, e ciò meno
forse pel male che in quelli od in queste era, che pel genio in lui
naturale di andar sempre a ritroso. Adunque in Firenze standosene,
continuamente fulminava contro la condizione delle cose Piemontesi.
L'autorità di un uomo sì grande operava con efficacia, e vieppiù rompeva
ogni nervo del governo. Sorsero le sorti fatte più certe della Cisalpina
e della Liguria, mentre si tacquero quelle del Piemonte, onde chi
sperava pel re ebbe cagione di più sperare, chi temeva di più temere. In
tali intricate occorrenze avvenne di verso Borea un caso di grandissima
importanza, perchè nella notte dei ventitrè marzo dell'ottocentouno morì
di morte violenta Paolo, imperatore di Russia; della quale non così
tosto fu avvisato il consolo, che trovandosi libero dalle instanze di
lui, e volendo preoccupare il passo alle intenzioni di Alessandro suo
figliuolo e successore, fece un decreto, il quale, sebbene ancora non
importasse la unione definitiva del Piemonte alla Francia, accennava
però manifestamente, che sua volontà fosse, che la unione si
effettuasse: constituiva il decreto il Piemonte secondo gli ordini di
Francia. Perchè poi non paresse all'imperatore Alessandro, che il
signore della Francia troppo impertinentemente avesse operato nel
prendere, prima di consigliarsi con lui, una deliberazione di tanta
importanza, diede al decreto una data anteriore al giorno, in cui gli
pervennero le novelle della morte di Paolo. Sperava che Alessandro,
trovata all'assunzione sua la cosa fatta, non difficilmente sarebbe per
consentirvi. Importava il decreto dato ai due di aprile
dell'ottocentouno, che il Piemonte formerebbe una divisione militare
della Francia, che fosse partito in sei dipartimenti, che le leggi della
repubblica rispetto agli ordini amministrativi e giudiziali vi si
pubblicassero ed eseguissero, che le casse al primo giugno fossero
comuni, che un amministrator generale con un consiglio di sei reggesse,
che Jourdan restasse eletto amministrator generale. Si crearono sei
dipartimenti, dell'Eridano con Torino, di Marengo con Alessandria, del
Tanaro con Asti, della Sesia con Vercelli, della Dora con Ivrea, della
Stura con Cuneo. Ma il consolo, che principiava a non amare i nomi
antichi, cambiò quello del primo, non più dell'Eridano, ma del Po
chiamandolo, e credè con ciò di aver fatto un bel tratto.

Mandava Jourdan a Parigi per ringraziare, e per promettere obbedienza
deputati; furono quest'essi, Bossi uno dei consiglieri, Baudisson,
professore dell'università, i nobili d'Harcourt, Alfieri di Sostegno,
della Rovere, e Serra. Furono veduti molto volentieri, massime i nobili,
perchè il consolo gli voleva allettare. Solo Fouché, ministro di polizia
generale, trascorse in presenza loro con parole eccessive contro i preti
e contro gli aristocrati: il che fe' ridere, e stringere nelle spalle i
deputati.

Intanto il consolo si studiava a conciliarsi l'animo di Alessandro, ed a
congiungerselo in amicizia; e siccome astutissimo ch'egli era, e
sprofondato in tutte le arti di Francia, d'Italia, e d'Egitto, avendo
udito che il novello imperatore era di natura generosa, e tendente al
governar gli uomini piuttosto con dolcezza che con severità, se gli mise
intorno da tutte parti tentandolo. Avere voluto la Provvidenza, diceva,
arbitra delle umane cose, che un principe d'animo nobile e buono fosse
salito al sovrano seggio delle Russie; avere voluto da un'altra parte,
che un generale di qualche nome avesse recato in se la somma
dell'autorità in Francia, generale, al quale e le filosofiche dottrine e
la religione piacevano, che sapeva qual moderazione convenisse alle
prime, quale tutela alla seconda: sarebbe felice il mondo, se Francia e
Russia potentissime s'accordassero tra loro al medesimo fine; rotta,
sanguinosa, desolata essere la umanità; ricordarsi delle ferite, non
bene avvisare i rimedj; il dispotismo da una parte, l'anarchìa
dall'altra; se Alessandro e Buonaparte nello stesso disegno
convenissero, darebbesi dolce norma in Europa alla potestà assoluta,
freno insuperabile alla licenza; aversi ad ordinare Italia, Svizzera,
Olanda; parlasse Alessandro, del desiderio suo avvisasse, e fora pago
l'intento suo; principiare il secolo, dover principiare con nuove e
fortunate sorti; questi essere gli augurj, queste le arre date dal cielo
a Buonaparte e ad Alessandro: dover loro mostrare, ad onta di tanti
secoli infelici, che vi è modo di condurre gli uomini a felicità; dover
mostrare, che calunniano l'umanità coloro che la odiano; dover mostrare
che la filosofia non inganna, che la religione non perseguita, che la
libertà non dissolve; dover mostrare che tutte insieme unite potevano
far sorgere un vivere fortunatissimo; a sì lieto fine volere lui usare
tutta la volontà, e tutta la forza sua; se le volesse usare anche
Alessandro, direbbero i posteri, che non indarno sperarono i filosofi,
che più avventurose stelle avessero a splendere sulle misere generazioni
un giorno.

Ai dolci suoni, alla magnificenza e giocondità delle parole, come
benevolo, si calava Alessandro, non sospettando quanto veleno in se
nascondessero. Intanto il consolo, fatto sicuro dell'amicizia di Russia,
insorgeva, e mentre Alessandro si pasceva di speranze lusinghiere, ei
dava mano alle realtà, incamminandosi al dominio del mondo. Cominciando
dal Piemonte, che stimava esser necessario congiungersi per avere senza
impedimenti di mezzo la signorìa d'Italia, comandava, che il decreto dei
due aprile fosse in ogni sua parte mandato ad effetto. L'Austria
impotente per le disgrazie, l'Inghilterra per la lontananza, nè
consentirono, nè contrastarono, persuase oramai, che se non arrivava
qualche improvviso accidente che le ajutasse, indarno erano i consigli
umani. Arrivarono a Torino i commissarj Parigini ad ordinar lo stato,
chi per le finanze, chi pel fisco, chi pel lotto, chi per le poste, chi
per gli studj, chi pei giudizj. L'antica semplicità degli ordini
amministrativi di quel paese degenerava in forme complicate, i nuovi
costarono a molti doppi più cari. Bene si migliorarono gli ordini
giudiziali sì civili che criminali per l'acquistata prontezza, immenso
benefizio, che consolava della perduta independenza. Ciò, quanto alle
cose scritte: quanto alle arti subdole, non so se provvide, ma
certamente furono strane. Voleva il consolo ridurre lo stato in forma di
monarchìa: i repubblicani di Francia, eccettuati i più furibondi, che
aveva confinati in carcere, o banditi in lidi lontani, il secondavano,
nè egli era avaro verso di loro di carezze e di ricchezze. Quanto ai
repubblicani Italiani, due mezzi gli si paravano davanti, o di
vezzeggiargli, come quei di Francia, o di spegnergli, non già
coll'ammazzargli, perciocchè sapeva che l'età non comportava sangue,
come la Borgiesca, ma col tôrre loro l'autorità e la riputazione. Elesse
quest'ultima; al che diede anche favore la ricchezza degli avversarj,
che mandavano doni, presenti e denari nelle corrotte Tulierie: il che
era cagione, che a quello, a che di propria volontà inclinava, fosse
anche stimolato da altri. Tolse adunque le cariche a molti, nè solamente
gli cassava, ma ancora dando favore e stimolo ai nemici loro, operava,
che il nome e la fama ne fossero straziati e vilipesi; intricate
infamie, perchè perseguitava chi l'aveva ajutato, vezzeggiava chi il
disprezzava.

Buon procedere sarebbe stato questo, quanto all'utile, se mai non
avessero potuto arrivare i tempi grossi, ma non al contrario, perchè per
esso si perdevano gli amici, e non si acquistavano i nemici; ma il
consolo sognava sempre prosperità. Restava Jourdan, che era stimato
repubblicano. Deliberossi a tôrre anche questo capo ai repubblicani,
quantunque ei si fosse portato molto rimessamente con loro: partì
Jourdan lodato dal consolo, desiderato dai Piemontesi. Arrivava Menou in
Torino in luogo di Jourdan. Raccontar le lepidezze, e gli arbitrj che vi
fece questo Menou, sarebbe troppo lunga bisogna, e forse troppo più
piacevole, che la gravità della storia comporti. Bene non mi posso
tenere dal considerare il consiglio del consolo, che per instaurare,
come diceva, gli ordini della monarchìa in Piemonte, vi mandava un Menou
di Francia, e per instaurarvi, come anche diceva, la religione di
Cristo, vi mandava un Menou d'Egitto. Forse voleva atterrire con qualche
odore di Turchìa; ma è un pessimo modo di terrore il rendersi ridicolo.
Basta, accidente strano e non più udito era quello di veder le carezze
che Menou faceva ai nobili, e quelle che i nobili facevano a Menou, dal
canto suo umili e dimesse, dal canto loro astute e superbe; ed ei se le
godeva, ed erane contentissimo. Diceva che il governo il voleva, il che
era vero: ma il governo dà l'autorità, non la discrezione, e Menou non
ne aveva. A questa guisa passarono i tempi fra i Subalpini infino alla
unione definitiva, partigiani di Francia perseguitati, partigiani di
Sardegna accarezzati, partigiani d'Italia usati come stromenti di
calunnie e di vendette, il giardino del re diformato da una succida
baracca ad uso di una Turca. A questo modo incominciava il promesso
legale dominio nel generoso e sfortunato Piemonte.

Il consolo teneva il Piemonte per Menou, la Toscana per Murat. Voleva,
come a suo cognato, aprire a Murat l'adito alle grandezze; nè Murat era
di cattiva natura, solo aveva poco cervello, e l'animo molto
vanaglorioso: per questo, quantunque fosse buono, si piegava volentieri
alle voglie del consolo, quali elle si fossero. La parte dell'esercito
ch'egli governava, mandata primamente in Italia per rinforzare l'ala
destra di Brune, e per alloggiare in Toscana, fu, dopo la pace di
Luneville, mandata nello stato Romano con star pronta ad assaltare il
regno di Napoli. Conclusa poi la pace col re, entrava nel Regno sin
oltre a Taranto, in nome per isforzare il governo ad osservar il
trattato, ed i perdoni verso i novatori, in fatto per minacciar
gl'Inglesi, e per vivere a spese del Regno. Quanto allo stato Romano,
concluso il concordato, Murat ritirava le genti, che vi aveva, in Ancona
per tener quel freno in bocca al pontefice; si coloriva il fatto col
pretesto degl'Inglesi. Così gl'Inglesi occupavano quanto potevano in
Italia e nelle sue isole per impedire, come dicevano, il predominio e la
tirannide dei Francesi; questi facevano lo stesso per impedire, come
protestavano, il predominio e la tirannide degl'Inglesi; fra entrambi
intanto l'Italia non aveva nè posa nè speranza. Murat girando per
Toscana, e stando in Firenze, ed ora andando a Pisa, ed ora a Livorno,
ed ora a Lucca, riceveva in ogni luogo, come cognato del consolo,
onorevoli accoglienze; cagione per lui d'incredibile contentezza. Si
mostrava cortese ed affabile con tutti: nè amava le rapine, manco il
sangue: purchè il lodassero, se ne viveva contento. Pure trascorse ad un
atto, credo per volontà del consolo, nel quale non so se sia o maggior
barbarie, o maggior ingratitudine, o maggior insolenza. Comandava con
bando pubblico, che tutti gl'Italiani, erano la maggior parte
Napolitani, esuli dalle patrie loro per opinioni politiche, dovessero
sgombrare dalla Toscana, e ritornare nei propri paesi, in cui,
secondochè affermava, potevano, in virtù dei trattati, vivere vita
sicura e tranquilla: chi fosse contumace a questo comandamento, fosse
per forza condotto ai confini ed espulso. E perchè niuna parte di
bruttezza mancasse a quest'atto, prese, per farlo, occasione da un
tumulto popolare nato in Firenze nel mentre che si conduceva all'estremo
supplizio un soldato Toscano reo d'assassinio contro un soldato
Francese, come se i fuorusciti fossero in paese ospitale rei di
ribellione alle leggi ed alla giustizia, o s'intendessero cogli
assassini. Sì per certo, questo mancava alla malvagità del secolo, che
coloro, i quali erano per le instigazioni di Francia venuti in odio ai
loro antichi signori, fossero, come gente di mal affare, cacciati
inesorabilmente dagli eletti ricoveri loro da un generale di Francia.
Potevano i ladri e gli assassini di altri paesi ritirarsi in Toscana,
quietamente dimorarvi, solo gli amatori del nome di libertà, uomini, se
ingannati, certamente ingenui e dabbene, non potevano esservi ricettati,
nè trovarvi riposo e salute, da quei medesimi cacciati, per cagione dei
quali erano a quelle miserabili strette condotti. Nè credo che abuso di
forza più intollerabile di questo sia stato mai, di far legar uomini
innocenti per condurgli là, dove non volevano andare. Ma non sola la
Toscana cacciava fuori i miseri. Mentre Murat espelleva gli esuli da
questo paese, la repubblica Cisalpina gli mandava via da' suoi territorj
con la solita giunta, che chi nel termine di dieci giorni non obbedisse,
fosse condotto per forza ai confini. Quest'erano le arre, che i
Buonapartidi davano ai re. Accadde poi un caso degno di molta
compassione; perchè i fuorusciti Napolitani svelti per forza dal Toscano
nido, quando furono arrivati a Roma, non avevano i passaporti che da
loro si richiedevano, per modo che non potevano nè stare, nè andare, nè
tornare. Da questo imparino prudenza coloro, che hanno smania di far
rivoluzioni, e di fidarsi dei forestieri. Solo in Piemonte trovarono gli
esuli ricovero lieto e sicuro.

Murat contento al comandar in Toscana, fu contentissimo d'instituirvi un
re. Era l'infante principe di Parma arrivato in Parma, dove stava
aspettando i deputati del novello regno. Vennervi a complimentarlo e
riconoscerlo come re d'Etruria, quest'era il titolo che gli si dava,
Murat, Ippolito Venturi, Ubaldo Ferroni. Assunse il nome di Lodovico
primo; nominò suo legato a ricevere il regno Cesare Ventura. Murat
annunziando l'assunzione di Lodovico parlava di civiltà e di dottrina ai
Toscani, lodava i Medici ed i Leopoldi, esortava i regnicoli ad avere i
Francesi in luogo di un popolo amico, che tanto sapeva rispettare presso
i popoli esteri i principj monarcali, quanto era fortemente addetto in
casa propria ai principj repubblicani. Cesare Ventura prendeva possesso
del regno. Favellarono nella solennità Francesco Gonnella, notajo dello
stato, Tommaso Magnani, avvocato regio, Orlando del Benino, senatore,
tutti lusinghevolmente per le cose, francescamente per le parole.
Vidervisi due donne complimentate da Gian Battista Grifoni, l'una
sorella del consolo, l'altra vedova del ministro di Spagna. Venne
Lodovico a Firenze; resse con dolcezza, le Leopoldiane vestigia
calcando.

Era tempo di constituzioni transitorie, fatte non perchè durassero, ma
perchè servissero di scala ad altre. Mandava il consolo, qual suo
legato, Saliceti a riformar Lucca, oppressa dall'imperio dei forestieri,
e straziata dalle discordie civili. Parve bello ed acconcio trovato per
ritrarre i paesi, a satisfazione delle potenze, verso i loro ordini
antichi, l'introdurre nei nuovi i nomi vecchi, come se le parole
avessero a prevalere sulle cose. Fecero i Lucchesi le solite feste a
Saliceti: chi agognava lo stato, il corteggiava; chi più aveva gridato
contro gli aristocrati, più gli accarezzava; a loro principalmente il
commissario di Francia si volgeva. Se i democrati si risentivano,
rispondeva esortando, portassero i tempi pazientemente, perchè così
voleva il consolo. Soggiungeva, meglio conservarsi la libertà con
l'aristocrazìa e la democrazìa mescolate insieme, che con la democrazìa
pura. Cominciavasi a parlar di aristocrazìa per far passo alla
monarchìa. Constituiva Saliceti la repubblica di Lucca con un collegio,
o gran consiglio di duecento proprietari più ricchi, e di cento
principali negozianti, artisti e letterati: avesse questo consiglio la
facoltà di eleggere i primi magistrati; fossevi un corpo d'anziani con
la potestà esecutiva; presiedesselo un gonfaloniere eletto a volta dai
colleghi, una volta ogni due mesi; un consiglio amministrativo, nel
quale gli anziani entrassero, e quattro magistrati di tre membri
ciascuno; esercesse le veci di ministri; proponessero gli anziani le
leggi, e le eseguissero; una congregazione di venti eletti dal collegio
le discutessero e le statuissero; rappresentasse il gonfaloniere la
repubblica, le leggi promulgasse, gli atti degli anziani sottoscrivesse.
I cantoni del Sercio con Lucca, del Littorale con Viareggio, degli
Apennini con Borgo a Mozzano componessero la repubblica. Per la prima
volta trasse Saliceti i magistrati supremi. Ordini buoni erano questi,
ma il tempo gli guastava.

Le sorti della Toscana erano congiunte con quelle di Parma. Essendo il
duca padre mancato di vita, cesse la sovranità del ducato nella
repubblica di Francia. Mandava il consolo il consiglier di stato Moreau
di San Mery ad amministrarlo. Resse San Mery, che buona e leale persona
era, con benigno e giusto freno. Era egli, se non letterato, non senza
lettere ed amatore sì di letterati, che d'opere letterarie: ogni
generoso pensiero gli piaceva. Solo procedeva con qualche vanità, e
siccome le vanità particolari sono intollerabili alle ambizioni
generali, venne in disgrazia del consolo. Non potè constituire in Parma
ordini stabili, perchè il consolo, che serbava il paese per se, non
volle aver sembiante di lasciarlo ad altri.

Due qualità contrarie erano nel consolo, pazienza maravigliosa nel
proseguire cautamente, anche pel corso di molti anni, i suoi disegni,
impazienza di conseguire precipitosamente il fine, quando ad esso
approssimava. Riconciliatosi col papa, vinta l'Austria, ingannato
Alessandro, confidente della pace coll'Inghilterra, si apparecchiava a
mandar ad effetto ciò, che nella mente aveva da sì lungo tempo concetto,
e con tanta pertinacia procurato. Voleva che le prime mosse venissero
dall'Italia, perchè temeva che certi residui di opinioni, e di desiderj
repubblicani in Francia non fossero per fargli qualche mal giuoco sotto,
se la faccenda non si spianasse con qualche precedente esempio. Sapeva
che nella nostra razza imitatrice, cosa molto efficace è l'esempio, e
che gli uomini vanno volentieri dietro alle similitudini. Deliberossi
adunque, prima di scoprirsi in Francia, di fare sue sperienze Italiane,
confidando che gl'Italiani, siccome vinti, avrebbero l'animo più
pieghevole. Così con le armi Francesi aveva conquistato Italia, con le
condiscendenze Italiane voleva conquistar Francia. Le rappresentazioni
che sanno di teatro, sempre piacquero agli uomini, massimamente a
Buonaparte. Sapeva che le cose insolite allettano tutti, spezialmente i
Francesi nati con fantasia potente. Perciò volle alle sue Italiane arti
dare pomposo cominciamento. Spargevansi ad arte e dai più fidi in
Cisalpina voci, che la repubblica pericolava con quei governi
temporanei; ch'era oggimai tempo di constituirla stabilmente, e come a
potenza independente si conveniva; che ordini forti erano necessarj,
perchè diventasse quieta dentro, rispettata fuori; che niuno era più
capace di darle questi necessarj ordini di colui, che prima l'aveva
creata, poi riscattata; non potersi più lei constituire con gli ordini
dati dall'eroe Buonaparte nel novantasette, perchè avviliti dalla
invasione, ricordatori di discordie, sospetti per democrazìa ai
potentati vicini. Aver pace Europa, averla Italia, non doversi più la
felice concordia turbare con ordini incomposti; volersi vivere in
repubblica, ma non troppo disforme dai governi antichi conservati in
Europa; sola potenza essere la Cisalpina in Italia, che a favor di
Francia stando, fosse in grado di tener in freno l'Austria tanto potente
per l'acquisto dei dominj Veneziani, nè essere la repubblica per
acquistare la forza necessaria, se non con leggi conducenti a stabilità;
varj essere gli umori, gl'interessi, le opinioni, le abitudini delle
Cisalpine popolazioni, nè Veneziani, Milanesi, Modenesi, Novaresi,
Bolognesi nel medesimo desiderio concorrere, nè la medesima cosa volere;
rimanere i vestigi dell'antiche emolazioni; parti separate, e non
consenzienti non poter comporre un corpo unito e forte, se un governo
stretto, se una mano gagliarda in uno e medesimo volere non le
costringessero: richiedere adunque un reggimento nuovo, concorde e
virile la pace d'Europa, richiederlo la quiete della Cisalpina,
richiederlo le condizioni felici, alle quali era chiamata.

Mentre questi semi si spargevano nel pubblico, Petiet coi capi della
Cisalpina negoziava, affinchè i comandamenti imperativi del consolo
avessero a parere desiderj e supplicazioni spontanee dei popoli.
Maturati i consigli, a Parigi pel disegno, a Milano per l'esecuzione,
usciva un decreto della consulta legislativa della repubblica: ordinava,
che una consulta straordinaria si adunerebbe a Lione in Francia, e suo
ufficio sarebbe l'ordinare le leggi fondamentali dello stato, ed
informare il consolo intorno alle persone che nei tre collegj elettorali
dovessero entrare; sarebbe l'assemblea composta dai membri attuali della
consulta legislativa, da quei della commissione, eccettuati tre per
restare al governo del paese, da una deputazione di vescovi e di curati,
e dalle deputazioni dei tribunali, delle accademie, della università
degli studj, della guardia nazionale, dei reggimenti della truppa
soldata, dei notabili dei dipartimenti, delle camere di commercio. Sommò
il numero a quattrocento cinquanta. Risplendevanvi un Visconti,
arcivescovo di Milano, un Castiglioni, un Montecuccoli, un Oppizzoni, un
Rangoni, un Melzi, un Paradisi, un Caprara, un Serbelloni, un
Aldrovandi, un Giovio, un Pallavicini, un Moscati, un Gambara, un
Lecchi, un Borromeo, un Trivulzi, un Fantoni, un Belgiojoso, un Mangili,
un Cagnoli, un Oriani, un Codronchi, arcivescovo di Ravenna, un
Belissomi, vescovo di Cesena, un Dolfino, vescovo di Bergamo. Andarono a
Lione chi per amore, chi per forza, chi per ambizione; grande
aspettazione era in Cisalpina; in Francia le menti attentissime. Pareva
un fatto mirabile, che una nazione Italiana si conducesse in Francia per
regolare le sue sorti. Il governo Cisalpino esortava con pubblico
manifesto i deputati: gissero a fondare gli ordini salutari della
repubblica in mezzo alla maggior nazione, in cospetto dell'autore, e del
restitutore della Cisalpina; nissuno l'ufficio ricusasse: mostrassero
con le egregie qualità loro, quanto la Cisalpina nazione valesse; a lei
amore e rispetto conciliassero; ogni pretesto di calunnia togliessero;
nel Lionese congresso livore nissuno, odio nissuno, parzialità nissuna,
recassero; al mondo disvelassero, buonamente, nobilmente,
affettuosamente verso la patria procedendo, esser loro quei medesimi
Cisalpini, che nell'inevitabile tumulto di tante passioni,
nell'avviluppamento di tante vicende, nell'alternativa di politici
eventi tanto contrarj, mai non attesero a vendette, a discordie, a
fazioni, a persecuzioni, a sangue; pruovassero, che non invano aveva il
Cisalpino popolo nome di leale e di buono; pruovassero, che se a sublime
grado fra le nazioni erano destinati, a sublime grado ancora meritavano
di essere innalzati; dovere a se stessa dei proprj ordini restare la
Cisalpina obbligata; solo se medesima potrebbe accagionare, se tanti
lieti augurj, se tante concepite speranze fossero indarno.

Questi nobili consentimenti verso la Cisalpina patria, e questa
rinunziazione di ogni affetto parziale ed interessato predicava un
Sommariva, presidente del governo. Trovarono in Lione il ministro
Taleyrand, che aveva in se raccolti tutti i pensieri del consolo;
trovarono Marescalchi, che riconosciuto da Francia per ministro degli
affari esteri della Cisalpina, guardava dove accennasse in viso
Taleyrand, e il seguitava. L'importanza era, che vi fosse sembianza di
discutere liberamente quello, che già il consolo aveva ordinato
imperiosamente. Già aveva sparso sue ambagi: volere la felicità della
Cisalpina; volere consigliarsi con gli uomini savj di lei; niuna cosa
più desiderare, che la independenza e la salute sua; amarla come sua
figliuola prediletta, stimarla principal parte della sua gloria. L'arte
allignava; bene si disponeva la materia. Partivansi i deputati in cinque
congregazioni, che rappresentavano i cinque popoli; esaminassero la
constituzione già data dal consolo per Petiet a Milano, e come per leggi
organiche si potesse mandar ad esecuzione.

Discutevasi a Lione dai mandatarj; la licenza soldatesca straziava
intanto i mandatori; un inesorabile governo con le tasse gli conquideva.
Dolevansi e delle perdute sostanze, e degli innumerevoli oltraggi, e
della durissima servitù: le grida degli straziati a Milano furono
soffocate dalle grida dei festeggianti a Lione. A Lione si discorreva, e
si obbediva. Allungato il farne pubblica dimostrazione quanto potesse
parere dignità e sufficienza di discussione, arrivava il consolo: era
l'undici gennajo; Lionesi e Cisalpini a gara accorrevano. Era spettacolo
grande a chi mirava la scorza, compassionevole a chi dentro, perchè là
si macchinava di spegnere per legge la libertà, che già innanzi era
perita per abuso. Ognuno maravigliava la dolcezza, e la semplicità del
consolo: pareva loro, che fossero parte di grandezza; le adulazioni
sorgevano. I repubblicani, se alcuno ve n'era, si rodevano, ma
s'infingevano, non tanto per non esser tenuti faziosi, quanto per non
esser tenuti pazzi o sciocchi; che già con questi nomi cominciava a
chiamargli l'età. Buonaparte metteva mano all'opera; chiamava i
presidenti delle congregazioni, e con loro discorreva intorno alla
constituzione: ora approvava, ora emendava, ora domandava consiglio.
Contradditor benigno, e docile alle risposte, pareva, che da altri
ricevesse quello che loro dava. Chi conosceva l'intrinseco, ammirava
l'arte; chi l'ignorava, la molestia. Infine dai discorsi permessi si
venne alla conclusione comandata: fu appruovata la constituzione; parve
buono e fondamentale ordine quello dei collegi elettorali: nominolli per
la prima volta il consolo su liste doppie presentate dalle
congregazioni. Ma non s'era ancor toccato il principal tasto, per cui
mezza Italia era stata fatta venire in Francia. Meno una constituzione,
che un esempio si aspettava dagl'Italiani. Trattavasi di nominare un
presidente della Cisalpina. Importava la persona, importava la durata
del magistrato: a Buonaparte non piacevano i magistrati a tempo. Fu data
l'intesa ai Cisalpini, perchè il chiamassero capo della repubblica, e
gli dessero il magistrato supremo di presidente per dieci anni, e
potesse essere rieletto quante volte si volesse. Avevano queste due
deliberazioni qualche malagevolezza, parte coi Cisalpini, parte con le
potenze, per la evidente dipendenza verso Francia, se il consolo fosse
padrone della Cisalpina. Importava anche il confessare, che niun
Cisalpino fra i Cisalpini fosse atto a governare: alcuni andavano alla
volta di Melzi. I ministri di Buonaparte fecero diligenze coi
partigiani, ora lodando Melzi, ora asseverando, che avrebbe grande
autorità nei nuovi ordini. Ebbero le arti il fine desiderato.
Appresentaronsi colla deliberazione fatta i Cisalpini al consolo, nella
quale era tanta adulazione di lui, e tanta depressione di loro medesimi,
che non credo che nelle storie vi sia un atto più umile, o più
vergognoso di questo. Confessarono, e si sforzarono anche di pruovare
con loro ragioni, a tanto di viltà gli aveva ridotti, che nissun
Cisalpino era, che idoneamente gli potesse governare. Gradì il consolo
nelle umili parole i proprj comandamenti: disse, che domani fra i
convocati Cisalpini in pubblica adunanza sederebbe. Accompagnato da
ministri di Francia, dai consiglieri di stato, dai generali, dai
prefetti, e dai magistrati municipali di Lione fra le liete accoglienze
ed i plausi festivi dei Cisalpini, in alto seggio recatosi così loro
favellava: «Hovvi in Lione, come principali cittadini della Cisalpina
repubblica appresso a me adunati: voi mi avete bastanti lumi dato,
perchè l'augusto carico a me imposto, come primo magistrato del popolo
Francese, e come primo creator vostro riempire io potessi. Le elezioni
dei magistrati io feci senza amore di parti o di luoghi: quanto al
supremo grado di presidente, niuno ho trovato fra di voi, che per
servigi verso la patria, per autorità nel popolo, pel sceveramento di
parti abbia meritato, ch'io un tal carico gli commettessi. Muovonmi i
motivi da voi prudentemente addotti; ai vostri desiderj consento.
Sosterrò io, finchè fia d'uopo, la gran mole delle faccende vostre.
Dolce mi sarà fra tante mie cure l'udire la confermazione dello stato
vostro, e la prosperità dei vostri popoli. Voi non avete leggi generali,
non abitudini nazionali, non eserciti forti: ma Dio vi salva, poichè
possedete quanto gli può creare, dico popolazioni numerose, campagne
fertili, esempio da Francia».

Questo favellare superbo del consolo fu da altissimi plausi e di
Francesi e di Cisalpini seguitato. La servitù era dall'un de' lati
mitigata dall'imperio sopra i forestieri, dall'altro amareggiata dal
vilipendio; pure lietissimamente applaudivano i servi doppi come se
onorati, e liberi fossero. Dimostrarono desiderio che la repubblica
(quest'era un concerto coi più fidi) non più Cisalpina, ma Italiana si
chiamasse, cosa molto pregna massimamente in mano di Buonaparte.
Consentì facilmente il consolo. Riprese, adulando, le parole Prina
Novarese, il quale essendo di natura severa ed arbitraria, molto bene
aveva subodorato il consolo, ed il consolo lui, e si voleva far innanzi
al dominare. Piacque, e per rimunerazione fu fatto grande.

Chiamarono gl'Italici ad alta voce il consolo presidente per dieci anni,
e rieleggere si potesse. Ebbe Melzi luogo di vice-presidente. Era Melzi
uomo generoso, savio, molto amato dagl'Italiani: pendeva all'assoluto,
ma piuttosto per grandezza, che per vanità.

Restava che si ordinasse la constituzione. Cominciossi dagli ordini
ecclesiastici. Fosse la religione cattolica, apostolica e Romana,
religione dello stato; ciò non ostante i riti acattolici liberamente si
potessero celebrare in privato; nominasse il governo i vescovi,
gl'instituisse la santa sede; nominassero i vescovi ed instituissero i
parochi, il governo gli appruovasse; ciascuna diocesi avesse un capitolo
metropolitano ed un seminario; i beni non alienati si restituissero al
clero; si definissero le congrue in beni pei vescovi, pei capitoli, pei
seminarj, per le fabbriche, fra tre mesi; si assegnassero pensioni
convenienti ai religiosi soppressi; non s'innovassero i confini delle
diocesi; per gl'innovati si domandasse l'appruovazione della santa sede;
gli ecclesiastici delinquenti con le pene canoniche fossero dai vescovi
puniti; se gli ecclesiastici non si rassegnassero, i vescovi
ricorressero al braccio secolare; se un ecclesiastico fosse condannato
per delitto, si avvisasse il vescovo della condanna, acciocchè quanto
dalle leggi canoniche fosse prescritto, potesse fare: ogni atto
pubblico, che i buoni costumi corrompesse, od il culto, od i suoi
ministri offendesse, fosse proibito; niun paroco potesse essere sforzato
da nissun magistrato a ministrare il sacramento del matrimonio a
chiunque fosse vincolato da impedimento canonico. A questo modo fu
ordinata la chiesa Italiana nella Lionese consulta. Alcuni capi,
ancorchè laudabili e sani, toccavano la giurisdizione ecclesiastica, e
sarebbe stato necessario l'intervento del pontefice. Nondimeno con
acconcio discorso a nome di tutto il clero Italico assentiva
l'arcivescovo di Ravenna, assentimento non necessario, se l'autorità
civile aveva dritto di fare quello che fece, non sufficiente, se
l'intervento dell'autorità pontificia era necessario. Ma il consolo su
quelle prime tenerezze d'amicizia col papa non aveva timore, e sapeva
che l'ardire comanda altrui.

Quanto agli ordini civili, i tre collegi dei possidenti, dei dotti, e
dei commercianti erano il fondamento principale della repubblica: in
loro era investita l'autorità sovrana. Ufficio dei collegi fosse
nominare i membri della censura, della consulta di stato, del corpo
legislativo, dei tribunali di revisione e di cassazione, della camera
dei conti. Ancora accusassero i magistrati per violata constituzione, e
per peculato; finalmente i dispareri nati tra la censura ed il governo
per accuse di tal sorte definissero. Sedessero i possidenti in Milano; i
dotti in Bologna, i commercianti in Brescia: ogni biennio si adunassero.

Magistrato supremo era la censura; componessesi da nove possidenti, da
sei dotti, da sei commercianti; sedesse in Cremona; desse per se, e
giudicasse le accuse date per violata constituzione e per peculato;
cinque giorni dopo la fine delle adunanze dei collegi si adunasse; dieci
giorni, e non più sedesse. Ordine buono era questo, ma l'età servile il
rendeva inutile.

Fosse il governo della repubblica commesso ad un presidente, ad un
vice-presidente, ad una consulta di stato, ai ministri, ad un consiglio
legislativo. Avesse il presidente la potestà esecutiva, il
vice-presidente nominasse; fossero i ministri tenuti d'ogni loro atto
verso lo stato.

Ufficio della consulta fosse l'esaminare ed il concludere le instruzioni
pei ministri presso le potenze, e l'esaminare i trattati. Potesse nei
casi gravi derogare alle leggi sulla libertà dei cittadini, ed
all'esercizio della constituzione: provvedesse in qualunque modo alla
salute della repubblica. Se dopo tre anni qualche riforma giudicasse
necessaria in uno o più ordini della constituzione, sì la proponesse ai
collegi, ed i collegi definissero.

Aveva il consiglio legislativo facoltà di deliberare intorno ai progetti
di legge proposti dal presidente, e di consigliarlo sopra quanti affari
fosse da lui richiesto.

Il corpo legislativo statuisse le leggi proposte dal governo, ma non
discutesse, nè parlasse: solo squitinasse.

Tali furono i principali ordini della constituzione dell'Italiana
repubblica, forse i migliori, massime i tre collegi ed il magistrato di
censura, che Buonaparte abbia saputo immaginare.

Letta ed accettata la constituzione, se ne tornava il consolo, traendo a
calca e con acclamazioni il popolo, nel suo Lionese palazzo. Poscia,
ricevute le salutazioni degl'Italici, e nominati i ministri, si avviava,
contento del successo del suo Italiano sperimento, al maraviglioso e
maravigliato Parigi.

Fecersi molte allegrezze nell'Italiana repubblica per la data
constituzione, e per l'acquistato presidente le adulazioni montarono al
colmo, fastidiose per uniformità. Presersi solennemente i magistrati
secondo gli ordini nuovi; Melzi, prendendo il suo, parlò magnificamente
del consolo, modestamente di se, acerbamente dei predecessori; toccò
principalmente delle corruttele. Il lusso fu grande; Melzi viveva da
principe, ma non con grandezza affettata. Essendo il presidente lontano,
pareva l'indipendenza maggiore; i soldati si descrivevano, ed in buoni
reggimenti si ordinavano. Prina, ministro di finanza, talmente rendè
prospera la rendita dello stato, che non ostante il tributo annuo che
pagava alla Francia, erano le casse piene, i pagamenti agevoli. Le
lettere e le scienze fiorivano, ma più le adulatorie che le libere. Chi
voleva favellare con qualche libertà, era posto dove nissuno il poteva
più udire. La consulta di stato, che per questo era stata creata,
siccome quella che era docilissima, sapeva fare star cheto chi avesse
voglia di parlare. Seppelo Ceroni, giovane d'ingegno vivo e generoso,
che per qualche verso, che toccava d'independenza, andò carcerato, poi
esiliato; con lui si trovarono nelle male peste Teuillet, generale
Italiano, Cicognara, ed alcuni altri, solo per aver lodato i versi di
Ceroni. Le quali cose udite dagli altri poeti e letterati, si misero in
sul più bello dell'adulare. Diceva Buonaparte, che era tempo di mettere
il freno; nel che aveva tutta la ragione; ma il male fu, che il mise
ugualmente sul favellar bene, e sul favellar male. Molte cose si
scrissero in quell'età; nissuna che avesse nervo, se non forse qualche
imprecazione contro l'Inghilterra, perchè le imprecazioni contra di lei
erano diventate parte d'adulazione. Nissuna cosa si scrisse che avesse
dignità, serpeggiando l'adulazione per tutto; nissuna che avesse novità,
perchè la lingua ed i pensieri erano levati di peso dalla lingua e dai
libri Francesi, e neanco dai buoni, ma dai più cattivi; i più insipidi
libricciattoli, le più informi gazzettacce servivano d'esemplare. Buon
modo aveva trovato Buonaparte presidente perchè gli scrittori non
facessero scarriere; questo fu di arricchirgli, e di chiamargli ai primi
gradi. Pareva loro un gran fatto, ed accettando il lieto vivere,
tacevano, o adulavano. Tuttavia qualche volta il mal umore gli assaliva,
e negl'intimi simposj loro si sfogavano, e si divertivano a spese del
presidente di Parigi. Il sapeva e ne rideva, perchè non gli temeva.
Insomma la letteratura fu servile, le finanze prospere, i soldati
ordinati, l'independenza nulla. Pure un certo sentimento dell'essere e
del vivere da se nasceva, e si propagava negli animi, che col tempo
avrebbe potuto fruttare. Melzi, uomo di natura tutta Italiana, e che
amava l'Italia, nodriva questi pensieri con arte; il che giunto alla
grandezza del suo procedere aveva molta efficacia. Questi andamenti non
piacevano al presidente; e però nol teneva più in quella grazia, in cui
l'aveva per lo innanzi.

Fra tutto questo sorgevano opere di singolare magnificenza; il foro
Buonaparte, come il chiamavano, fondossi nel luogo dove prima
s'innalzavano le mura del castello di Milano. Fu questo un maraviglioso
disegno, che molto ritraeva della Romana grandezza. Diessi mano al
finirsi il duomo di Milano da tanto tempo imperfetto, e tanto fu
promossa l'opera, che in poco d'anni vi si fece più lavorìo, che in
parecchi secoli. Rendevasi la libertà impossibile, si acquistava la
bellezza. Tutte queste cose, e quel nome di repubblica Italiana,
singolarmente allettavano i popoli della penisola. Così vissesi qualche
tempo in lei, finchè nuovi disegni di Buonaparte l'incamminarono a nuovi
pericoli, ed a nuovi destini.

A questo nome di repubblica Italiana, ed all'essersene Buonaparte fatto
capo, s'insospettirono le potenze, massimamente l'Austria, alla quale
stavano per le sue possessioni più a cura le Italiane cose. L'imperatore
Alessandro stesso, che già aveva concetto qualche sinistra impressione
per la grande autorità che il consolo si era arrogata nella Svizzera,
vieppiù si alienava da lui pei risultamenti della Lionese consulta, e le
cose della Russia colla Francia già si scoprivano in manifesta
contenzione. Il consolo, che non voleva essere arrestato a mezzo
viaggio, tentò di mitigare questi mali umori col pubblicare una
scrittura, colla quale si sforzava di mostrare, che la Francia,
conservando l'Italiana repubblica, non aveva preso troppo per se, nè
tanto quanto avevano per se stessi preso gli altri potentati. Fatta
comparazione della potenza della Francia prima della rivoluzione alla
presente, discorreva, che prima ella aveva autorità negli stati del re
di Sardegna per la vicinanza, e per le pretensioni dell'Austria sul
Monferrato, in Venezia per la necessità in cui era questa repubblica di
trovare appoggio contra la vicina ed ambiziosa Austria, nel regno di
Napoli pel patto di famiglia. Ma che ora Venezia apparteneva
all'imperatore, e che il patto di famiglia era rotto. Concludeva che
l'Austria sarebbe stata padrona dell'Italia, se la Francia non si fosse
attribuita una nuova forza per l'accessione della repubblica Italiana.
Tacque del Piemonte, come se il tacere più valesse che l'appropriarsi.
Nelle altre parti d'Europa, seguitava, la Polonia preda e nuova forza
delle maggiori potenze, la Turchia inutile, la Svezia impotente,
l'acquisto dei quattro dipartimenti del Reno non compensare nè far
giusto contrappeso per lo spartimento della Polonia. Toccò poi anche la
fine di Tippo Saib, grande aumento all'Inghilterra; moderatissimi essere
i desiderj della Francia; avere restituito in pace quello, che aveva
conquistato in guerra; ma non volere, col debilitar troppo se stessa,
derogare alla sua dignità, ed alla consueta sua potenza; solo volere che
nissuno preponderasse in Germania, nissuno in Italia; non voler dominare
altrui, ma non voler anco esser dominata; a chi bene considerasse,
essere evidente, ch'ella non aveva pei nuovi acquisti conseguito nuova
forza, solo avere conservato l'antica.

Genova sentiva ancor troppo pel recente governo di democrazìa: volle il
consolo venirne alla solita scala dell'aristocrazìa. Il supplicarono,
affinchè desse loro una costituzione: consentiva facilmente. I
governatori di Genova lietamente annunziavano le felici novelle ai loro
concittadini: essere arrivati al compimento dei desiderj loro: darebbe
forma alla repubblica chi aveva dato pace all'Europa; avere dovuto la
grande opera acquistare immortalità da un eroe: averlo essi di ciò
pregato spinti dall'amor patrio, e dai patrj esempi; sperarne sorti
felicissime; esserne sorta una constituzione annunziatrice della
religione, conservatrice della libertà; essere il reggimento dello stato
commesso a chi aveva, a chi industriava, a chi sapeva; esser posti in
sicuro i diritti dei cittadini; restare che la pubblica saviezza
tutelasse la pubblica felicità. Dimostrasse, aggiungevano, la nazione
Ligure fra le Italiane nazioni a nissuna seconda in memorie illustri,
che non erano spenti in lei i semi dell'antiche virtù, e che non
degenere dagli avi era degna di conservare un nome grave di tanta
gloria. Questo scritto dei reggitori Genovesi, disteso in lingua e stile
assai più purgato, che le sucide scritture Cisalpine, Toscane e
Napolitane, non era, quanto alla forma, senza dignità. Da Genova già
erano venuti molti buoni esempi, ora veniva anche quella della
limpidezza del parlare.

Importava la constituzione, che un senato reggesse con potestà esecutiva
la repubblica: presiedesselo un doge: dividessesi in cinque magistrati:
il magistrato supremo, quello di giustizia e legislazione, quello
dell'interno, quello di guerra e mare, quello di finanza. Trenta membri
il componessero. Ufficio suo fosse presentare ad una consulta nazionale
le leggi da farsi, eseguire le fatte; eleggesse il doge sopra una lista
triplice e presentata dai collegi.

Il doge presiedesse il senato ed il magistrato supremo: stesse in carica
sei anni; rappresentasse, quanto alla dignità ed agli onori, la
repubblica; sedesse nel palazzo nazionale; la guardia del governo gli
obbedisse; un delegato del magistrato supremo in ogni suo atto
l'assistesse.

Fosse il magistrato supremo composto del doge, dei presidenti degli
altri quattro magistrati, e di quattro altri senatori: il senato gli
eleggesse; gli s'appartenesse specialmente l'esecuzione delle leggi e
dei decreti; pubblicasse gli ordini e gli editti che credesse
convenienti; tutti i magistrati amministrativi a lui subordinati
s'intendessero; reggesse gli affari esteri; avesse facoltà di rivocare i
magistrati da lui dipendenti, di sospendere per sei mesi i non
dipendenti, anche i giudici dei tribunali; provvedesse alla salute sì
interna che esterna dello stato; vegliasse che la giustizia rettamente e
secondo le leggi si ministrasse; sopravegghiasse alle rendite pubbliche,
agli affari ecclesiastici, agli archivi, alla pubblica istruzione;
comandasse all'esercito. Quest'ordine del magistrato supremo
rappresentava nella nuova constituzione l'antico piccolo consiglio, che
i Genovesi chiamavano consiglietto; in lui era tutto il nervo del
governo. L'autorità del doge era, come negli antichi ordini, piuttosto
onorifica che efficace: contro di lui manifestamente si vedeva la
gelosìa degli antichi governi aristocratici d'Italia.

Quest'era il governo della repubblica Ligure. Restava a dichiararsi, in
qual modo si attuasse. Stanziò il consolo, che vi fossero i tre collegi
dei possidenti, dei negozianti, dei dotti, dai quali ogni potestà
suprema, o politica, o civile, o amministrativa, come da fonte comune,
derivasse. Eleggessero ogni due anni i collegi un sindacato di sette
membri: in potestà del sindacato fosse censurare due membri del senato,
due della consulta nazionale, due di ogni consulta giurisdizionale: due
di ogni tribunale, e chi fosse censurato, immantinente perdesse la
carica. Le giurisdizioni o distretti nominassero ciascuno una consulta
giurisdizionale, le consulte giurisdizionali i membri della consulta
nazionale eleggessero: sedesse in questa la potestà legislativa.

Il dì ventinove di giugno entrava in ufficio il nuovo governo in
cospetto di Saliceti, ministro plenipotenziario di Francia. Orò Saliceti
con parole acconce, ma in aria al solito, e teoretiche.

Ringraziato dal senato, il consolo rispondeva: amare la Francia i
Liguri, perchè in ogni fortuna avevano i Liguri amato la Francia, non
temessero di niuna potenza, la Francia gli aveva in tutela:
dimenticassero le passate disgrazie, spegnessero gli odii civili,
amassero la constituzione, le leggi, la religione; allestissero un
navilio potente, rinstaurassero l'antica gloria del nome Ligure:
sarebbesi sempre delle prospere cose dei Liguri rallegrato, dell'avverse
contristato.

Seguitavano le adulazioni. Decretava il senato, che a Cristoforo Colombo
per avere scoperto un nuovo mondo, ed a Napoleone Buonaparte per avere
pacificato l'universo, ampliato i confini della Liguria, stipulato i
suoi interessi, riordinato le sue leggi, due statue marmoree, una a
ciascuno, nell'atrio del palazzo nazionale s'innalzassero, e l'opera
alla cura del magistrato supremo, alla emolazione degli artisti,
all'amor patrio di tutti i Liguri si commettesse e raccomandasse. Oltre
a questo i Sarzanesi, accalorandosi sempre più questo negozio delle
adulazioni, supplicarono al nuovo governo, fosse loro lecito fondare
nella loro città un monimento a memoria della famiglia Buonaparte, che
in lei, come affermavano, avea avuto origine; allegavano avere avuto i
Buonapartidi per tre secoli prima del cinquecento sede e cittadinanza in
Sarzana; chiara esservi stata la famiglia loro sì per le cariche, sì per
le attinenze; dal connubii loro essere nato il cardinale Filippo,
fratello uterino che fu di Niccolò quinto, papa di gloriosa memoria. Fu
udito benignamente il supplicare dei Sarzanesi, e concesse loro
volentieri la facoltà del monimento.

Mentre Menou trasordinava in Piemonte, i reali di Sardegna andavano
esuli per l'Italia. Il re Carlo Emanuele, deditissimo alla religione,
perseguitato da fantasmi malinconici, ed avendo per le sofferte
disgrazie in poco concetto le cose umane, si deliberò di rinunziare al
regno, acciocchè da ogni altra mondana sollecitudine rimoto, solamente
ai divini servigi, ed alla salute dell'anima vacare potesse;
rinunziazione senza fasto, che dimostrò al mondo, che, se l'ambizione è
tormento a se stessa, la moderazione rende felice l'uomo così negli
alti, come negli umili seggi. Per la rinunziazione di Carlo Emanuele
venne il regno in potestà di Vittorio Emanuele suo fratello, che allora
dimorava nel regno di Napoli. Riuscì la signorìa di Vittorio assai più
dolce di quanto portasse la opinione, perciocchè siccome si era mostrato
dedito all'armi, si dubitava che da guerriero fosse per governare.
Nondimeno, mentre in ogni parte d'Europa per la prepotenza delle
soldatesche a gran fracasso rovinavano le reggie, governò quietamente
Vittorio Emanuele con pochi soldati l'isola di Sardegna: nè di ciò
furono reconditi i consigli; la giustizia e la mansuetudine gli diedero
forza e successo.

Il consolo, che aveva indugiato ad unire formalmente il Piemonte alla
Francia, venne finalmente a questa deliberazione, non perchè Alessandro
consentisse, ma perchè le cose sue colla Russia già tendevano a
manifesta discordia. Le sue minacce contro il corpo Germanico,
l'autorità militare che continuava ad arrogarsi negli stati del papa, in
Toscana, e nel regno di Napoli, la signorìa della Svizzera sotto nome di
mediazione, la presidenza dell'Italica, le non adempite promesse pei
compensi del re di Sardegna, avevano mostrato ad Alessandro, che
Buonaparte meglio amava prendere che dare. Avvisava il consolo, che fra
quegli umori già tanto mossi, il non unire il Piemonte non ristorerebbe
l'amicizia, l'unirlo non accrescerebbe l'inimicizia. Per la qual cosa
decretava il dì undici settembre il suo senato, che i dipartimenti del
Po, della Dora, di Marengo, della Sesia, della Stura e del Tanaro,
fossero e s'intendessero uniti al territorio della repubblica Francese.
Principiò l'unione del Piemonte la sequela dell'Italiane aggiunte,
quella opportuna per Francia, queste fantastiche e capricciose. Si
fecero per la unione allegrezze in Piemonte; dai nobili volentieri,
perchè per le carezze del consolo e di Menou vedevano, che il dominio
interrotto dalle intemperanze democratiche di nuovo veniva loro in mano,
dal popolo non senza sincerità, perchè sperava che col reggimento legale
fosse per cessare il dominio incomposto del capitano d'Egitto.

Continuossi a vivere qualche tempo in Italia, eccettuata la parte
Veneta, dal Piemonte fino a Napoli con due governi, l'uno di nome,
l'altro di fatto. In Piemonte piuttosto Menou che Buonaparte regnava, in
Parma piuttosto Buonaparte che San Mery, a Genova piuttosto il consolo
che il senato, in Roma piuttosto il consolo che il papa, in Toscana
piuttosto Murat che Lodovico, in Napoli piuttosto Napoleone che
Ferdinando. Rotte e superbe erano spesso le intimazioni a tutti questi
Italiani governi. Solo Menou faceva quel che voleva, e dominava a suo
arbitrio. Il consolo gli comportava ogni cosa, e solo che l'Egiziano gli
toccasse che erano democrati coloro che si querelavano, tosto
l'appruovava ed il lodava. Pagava il Piemonte le tremende ambagi
d'Egitto. Gli altri obbedivano, chi per paura, chi per le ambizioni.

A questo tempo morì di febbre acuta il re Lodovico d'Etruria. Per la sua
morte fu devoluto il trono nell'infante di Spagna Carlo Lodovico, il
quale per essere minore d'età fu commessa la reggenza alla vedova
regina, Maria Luisa. Ma qual regno fosse devoluto all'infante bene
dimostrarono i comandamenti pubblicati nel tempo della sua assunzione da
Murat in Livorno, dando questa città, come dichiarata d'assedio, nel
governo de' suoi soldati. Mandava inoltre il generale buonapartico
truppe a Piombino, ed in tutto il littorale Toscano per impedire ogni
pratica cogl'Inglesi, arrestava gl'Inglesi, prendeva le loro navi sorte
nel porto, e molestava co' suoi corsari, che uscivano da Livorno, i
traffichi Inglesi. Queste cose faceva, perchè, dopo breve pace, era
sorta nuova guerra con la Gran Brettagna. Prendeva in mezzo a queste
insolenze forestiere nel mese d'agosto possessione del regno Carlo
Lodovico sotto tutela della regina madre. Giurarono fedeltà il senato
Fiorentino, i magistrati, i deputati delle principali città. Furonvi
corse di cocchi, emblemi, luminarie, fuochi artificiati, e le solite
poesie elogistiche. Non solamente si lodava Carlo Lodovico, ma ancora
Murat ed il consolo, gli chiamavano instauratori d'independenza, dolci e
giusti governatori di popoli.

Le Toscane cose vieppiù turbava un insolito e doloroso accidente,
conciossiachè sorse in sul finire dell'autunno del milleottocentoquattro
nella egregia città di Livorno una pestifera infermità, alla quale diede
occasione, siccome pare, la state che trascorse in quell'anno, sotto il
dominio continuo di venti australi, oltre al solito calda e piovosa. La
quale infermità da alcuni chiamata febbre gialla, da altri vomito nero,
nomi l'uno e l'altro che a lei molto bene si confanno, pei segni strani
che l'accompagnano. Incominciò ad infierire nelle parti più basse, più
fitte e più sucide della città, per modo che a questi toglieva la vita
in sette giorni, a chi in cinque, a chi in tre, ed a chi ancora nel
breve giro di un giorno. Dire quali e quanti fossero gli effetti, che,
in chi ella s'appiccava, ingenerasse, fora materia assai lunga e
difficile, perchè chi assaliva ad un modo e chi ad un altro, ed era
molto proteiforme. Pure sormontavano sempre i due principali segni, che
il corpo, massimamente il busto, e prima e dopo morte, giallo divenisse,
e certo sozzume nero a guisa della posatura del caffè in copia lo
stomaco recesse. Nè più facilmente nei cagionevoli, che nei sani
s'accendeva il mortale morbo; perciocchè si vedevano spesso giovani
gagliardi passarsene dallo stato il più florido di salute fra brevissimo
tempo in fine di morte. Nè uno era nei diversi tempi l'aspetto del
morbo, tre particolarmente notandosene: in sul primo poco aveva, che
dalle solite ardenti febbri il differenziasse: l'insulto primo
accompagnava un ribrezzo di freddo, massimamente lungo il dorso ed alla
regione dei lombi, doleva acerbamente il capo, ma più alle tempia ed
alla fronte, che altrove, dolevano in singolar modo le membra alle
giunture, gli occhi accesi e come pieni di sangue; duri e presti i
polsi: la pelle ardeva di calore intensissimo, nè godeva l'ammalato del
benefizio del ventre, e delle orine. Augurio funesto erano
principalmente un molesto senso alla forcella dello stomaco, ed una
inclinazione al vomitare. Questo primo tempo concludeva una grande
insidia, per modo che quando più pareva al malato, ai parenti ed agli
amici vicina la guarigione, più vicina era la morte. Tutto il mortifero
apparato s'attutiva ad un tratto, e cessata la febbre, se un leggieri
sudore ed una somma debolezza si eccettuavano, sano si mostrava il
corpo, ed a perfetta salute inclinante. Ma ecco improvvisamente, e dopo
il breve spazio di poche ore, sorgere nuova e più fiera tempesta; che la
molestia della bocca dello stomaco diveniva dolore acerbissimo, e dalla
regione del ventricolo a quella del fegato si estendeva; nè il toccare
queste parti, ancorchè leggierissimo fosse, era a modo alcuno
sopportabile all'ammalato. Abborriva da ogni cibo e da ogni bevanda; gli
occhi rossi, gialli si facevano, gialle ancora le orine e giallo il
corpo, la faccia ed il collo più di ogni altra parte il giallore
vestivano. Lo stomaco impaziente vomitava ogni presa vivanda, benchè
leggierissima fosse; ovvero pretta bile, o bile mista a vermini buttava.

A questo si aggiungevano oppressione ai precordi, sospiri frequenti,
purgamenti del corpo fetidissimi, liquidi, e come di color di cenere. Nè
regola certa più restava ai medicanti per giudicar del male; perchè i
polsi ad ogni momento variavano; ora tardi, ora celeri, ora piccoli, ora
spiegati, ora urtanti, ora languidi, ora depressi, mostravano che se
insorgeva qualche volta natura, invano ancora insorgeva, superando la
prepotente forza del morbo. In mezzo a tanto tumulto, come se chi era
per morire meglio dovesse vedere la sua morte, libera si conservava la
mente ed intiera. Succedeva tantosto l'ultimo tempo più vicino a morte,
in cui tremavano le membra, i reciticci divenivano, non più di muchi o
di bile, ma di materia nera fetidissima, come di sangue putredinoso e
marcio. Trasudava anche, e spesso in gran copia dalle gengive, e dalle
fauci questo nero sangue; e così ancora dalle narici, e dal fondamento,
e dall'utero copiosamente usciva: ogni cosa si volgeva a putredine ed a
mortificazione. Bruttavano la pelle o macchie nere a guisa di piccoli
punti, o larghi lividori a guisa di pesche, massimamente in quei luoghi
a cui si appoggiava il corpo. Facevano la bocca disforme ed orrida, le
labbra turgidissime e nere: gli occhi lagrimosi e tristi ogni vivo lume
perdevano; quindi il delirio, od il letargo fra le convulsioni, ed un
mortale freddo di membra la vita troncavano. Chi moriva nel primo, chi
nel secondo, chi nel terzo tempo. Ma quando prima la malattia invase,
più morivano nel primo che nell'ultimo; più nell'ultimo, che nel primo,
ma non molti, quando già trascorsi essendo circa due mesi, o fosse per
l'abitudine dei corpi, o fosse per la diminuzione delle cagioni, già era
stata ammansita la ferocia del funesto influsso. Pessimi presagi erano
la violenza della prima febbre, i dolori acutissimi delle membra,
massime al petto, l'affanno sommo, la prostrazione delle forze, il
vomito pertinace e nero, il comparire sulle prime il giallore,
l'aggravarsi lo spirito, il chiudersi la via delle orine, il singhiozzo:
ottimi la moderata febbre, il vomito raro e mucoso senza putridume, il
giallore tardo, la transpirazione libera, il corpo lubrico, ma di bile,
non di sangue, e il non tremare, e il non prostrarsi. Per le orine
trovava per ordinaria via la natura a discacciare il veleno mortifero;
imperciocchè quando copiose ed intensamente gialle fluivano,
annunziavano l'esito felice. Ma non una era la maniera del guarire;
conciossiachè si è veduto lo uscire improvvisamente e copiosamente
sangue dalla bocca e dalle narici, chiamare inaspettatamente a vita chi
già pareva preda d'inevitabil morte. Furono viste femmine guarite dal
correre improvviso di mestrui abbondanti: fu visto lo sconciarsi della
concetta creatura, ed il copioso versarsi del sangue che ne
conseguitava, redimere la sofferente madre dalla fine imminente. Crudo
era il male, e nemicissimo alla vita: funeste vestigia, anche già quando
se n'era ito, nei corpi lasciava: lunghe, tristi, penose si vedevano le
convalescenze: chi restava stupido lungo spazio, chi tremava, chi
spaventato da funeste fantasime passava malinconici i giorni, spaventose
le notti, miserabili segni che stata era vicina la morte. Strana ed
orrenda contaminazione di corpi, che spesso, oltre le raccontate
alterazioni, insolite apparenze induceva: a questo veniva in odio
l'acqua, come se da cane arrabbiato morso fosse: a quello la vista si
pervertiva, o doppio, o più grande del solito vedendo: a quest'altro
gonfiavano straordinariamente le parotidi: a chi venivano bollicine
piene di umore corrosivo in pelle, ed a chi pioveva sangue dagli
orecchi. Escoriavasi la pelle, come se dal fuoco bruciata fosse, in quei
luoghi dove la suffusa bile si spargeva: trascolava dai vescicatorj una
linfa intensamente verde, simile piuttosto al sugo di cicoria che ad
altro, la quale sì caustica e sì pungente natura aveva, che la pelle
delle toccate membra dolorosamente infiammava, e tostamente cancrenava.
Più feroce infierì il male contro i giovani robusti, più mite contro i
deboli, contro i vecchi, contro le donne. Ma le gravide quasi tutte, che
prese ne furono, morirono: i fanciulli passarono quasi tutti indenni.
L'intemperanza di ogni genere, specialmente il darsi al bere eccessivo
del vino e degli spiriti, ed il gozzovigliare, ed il trascorrere nei
cibi cagionavano e più certa malattia, e più certa morte.

Ogni cosa poi sozza così dentro come fuori; imperciocchè negli sparati
cadaveri le narici si vedevano imbrattate di nero sangue, e la morta
bocca recere ancora, tanto n'era pieno il corpo, quel sucidume nero e
fetido, che nelle ultime ore della vita da lei pioveva. Pieno ancor
esso, e zeppo e gonfio di questo medesimo putridume infame e nero si
trovava il ventricolo, roso oltre a ciò da serpeggiante cancrena, e rosi
gl'intestini; la rete chiamata dai medici omento, rosa del tutto,
mostrava quanta forza di distruzione l'orribile malore avesse. Un fluido
rosso e giallastro, come di bile mista a sangue, il cavo torace
ingombrava; e sangue nero e putredinoso tutti aveva pieni i polmoni,
cospersi ancor essi di macchie livide e cancrenose; livido ed infiammato
il setto trasverso; livida e di corrotto sangue piena la milza; livido,
molle, putredinoso e di colore, come se cotto fosse, il fegato, sul
quale, e così sul ventricolo pareva essersi specialmente scagliata con
tutti i suoi effetti più tremendi la pestilenza. Insomma o putridume
sanguinolente, o sangue nero, o infiammazione vicina a sfacelo, o
distruzione intiera di parti in quel luogo, e nelle più vitali viscere
si discoprivano. Nè perchè la funesta corruttela tali mortiferi effetti
producesse, lungo tempo richiedevasi; che anche in coloro, i quali nel
breve spazio di ventiquattr'ore restavano morti, si scorgeva che uno
sfacelo universale, che un'aura venefica aveva il corpo tutto invaso, ed
allo stato di morte ridotto, che tale vide, tale descrisse con singolar
medica maestrìa questa esiziale infermità il dottor Palloni, mandato dal
Toscano governo a vedere, se alcun senno, od umano provvedimento contro
la medesima valesse. Nè solamente i visceri, che più vicini e
concorrenti all'opificio della digestione, quali sono per esempio il
fegato ed il ventricolo, ma ancora i più segregati e più lontani erano
da lei tocchi e contaminati; posciachè la vescica, che serve di
ricettacolo alle orine, vuota si rinveniva e di strisce sanguinose
listata: il cerebro stesso, fonte principale di vita, ed i suoi
proteggitori invogli col sozzo aspetto di vasi sanguigni strapieni, e
con le cavità bruttate di un fluido sviato e giallastro alla vista si
appresentavano. Corrotta era a bile, corrotta e sparsa per tutto il
corpo dei miseri contaminati. Pessimi il quinto e settimo giorno; pure
notati di morti frequenti anche il primo, il secondo ed il terzo; in
alcuni, ma rari, indugiò la morte insino al decimoterzo, od al
decimoquarto.

Varj furono gli argomenti usati dai medici per domare la dolorosa
infermità; ma i più semplici, come suole, riuscirono anche i più
vantaggiosi. Tenere il ventre libero col calomelano e con la gialappa,
buono; buono promovere il sudore; buonissime le limonee con qualche
piccola dose di tartaro emetico; utili i fomenti caldi, in cui fosse
stata cotta senape. Nè mancò di sovvenire efficacissimamente agli
ammalati l'acido nitrico, massimamente quando si usava in sulle
complessioni deboli, e quando, essendo già molt'oltre trascorso il male,
le emorragìe, il vomito nero, ed altri segni la incominciata
dissoluzione del corpo indicavano. Deteriorava pei vescitatorj la
condizione degli ammalati; pure giovarono in qualche caso applicati alla
regione del sottoposto ed infestato fegato. Le orine soppresse la
digitale purpurea giovava. Ma forte e sopra tutti supremo rimedio
mostrossi l'aria pura, e spesse volte rinnovata, della quale tanta era
l'efficacia, che per lei, anche a piccola distanza, si distruggeva la
venefica qualità, ed il fomite stesso del male.

Dall'altro canto si vedeva, che per l'aria pregna di esalazioni animali
si trasportava da uomo a uomo facilmente il morbo, e più fieramente
l'infettato tormentava. Serve di argomento a compruovare questo
accidente, che le contrade più piene d'immondizie, e meno ventilate
della città, e le case dei poveri furono le più miseramente contaminate.
Al contrario le contrade spaziose, e le case commode, pulite e di aria
aperta e libera o andaronne esenti, o non peggiorovvi, o non vi
appiccossi da corpo a corpo la corruzione; che anzi nel contaminato
individuo si contenne, gli assistenti, i parenti, i medici, i ministri
di Dio immuni lasciando. La quale cosa questa malattia dalle altre
contagiose febbri, e specialmente dalla peste d'Egitto differenzia, il
cui veleno largamente e lontanamente si appicca. Nè in contado si
propagava, abbenchè continuamente infinite persone, ed infinite
mercanzie da contrada a contrada, e dalla città nel contado si
trasportassero e si diffondessero. Nè l'uomo sano, ancorchè nella
vicinanza degli ammalati vissuto fosse, mai ad altri la infezione, se
prima egli medesimo tocco dalla malattia stato non fosse, comunicava; nè
per gl'individui sani delle contaminate famiglie, nè per gli arnesi
loro, nè per le altre suppellettili delle case giammai fuori la
corruzione si avventava; e sì pure che le monete, le carte, le merci
tutte in un continuo giro, ed in un indistinto commercio dentro e fuori
della città versavano. L'abitudine, per un mirabile e non conosciuto
artifizio dei nostri corpi, al malefico influsso gradatamente
avvezzandogli, gli salvava. Infatti pel funesto male che tanti fra la
minuta gente toglieva di vita, un solo ministro di Dio, tre soli
ministri di salute perirono, quantunque e gli uni e gli altri
frequentissimamente, e con tutta cura agl'infettati assistessero. E
quanta fosse la forza del rinnovato aere a domare l'acume del veleno,
confermò visibilmente il provvedimento dato da chi reggeva nell'ospedale
di San Iacopo, il quale quasi a riva il mare situato, ed ottimamente a
salute edificato, di un'aria libera, sfogata e purissima godeva;
conciossiachè non così tosto gl'infetti, ancorchè languidi, oppressi, e
già quasi vinti fossero dalla malattia, la soglia di quel salutifero
edifizio toccavano, ed in lui riposti erano, che i vitali spiriti in
loro si rinvigorivano mirabilmente, e dalle angosce più crudeli
subitamente ad un confortevole stato passavano. Toscano pregio fu
rimedio all'inquilino morbo, perchè oltre alla purezza procurata
dell'aria, la pulitezza delle case, la nettezza delle vestimenta, la
mondezza dei corpi, qualità tanto eminenti nel Toscano paese, sovvennero
agl'infermi, e per sanargli bastarono le consuete abitudini. Nè anco in
così nemico tempo si scoverse quel fine crudele di schifare, e di
fuggire gl'infetti per acquistar salute: a tutti rimasero i debiti
sussidi o per la carità dei parenti, o per l'amorevolezza degli amici, o
per la pietà dei cherici, o per la provvidenza del pubblico; dei quali
vantaggi debbono i Livornesi o ad una maggiore civiltà, od a più celesti
inspirazioni restare obbligati.

Adunque se oltre una naturale disposizione dei corpi, a restare
contaminato dal morbo abbisognavano o la vicinanza, o il contatto
dell'uomo ammalato, o delle robe che a suo uso avevano servito nel corso
della malattia, se l'aria stagnante e chiusa, e zeppa di animali effluvi
la dava, se l'aria aperta o sfogata o l'allontanava o l'alleggiava, se
le persone sane, benchè vissute in prossimità degl'infetti, e le merci
da loro tocche, solo che al puro e ventilato aere esposte fossero,
l'infezione fuori della città non trasportavano, e se finalmente il
medesimo aere ventilato e puro il malefico fomite presso al suo fonte
stesso, cioè all'ammalato, distruggeva ed annientava, si deduce, che, o
l'accidente mortifero di Livorno, quantunque avesse in se raccolti tutti
i segni di quel morbo, che alcuni febbre gialla, altri vomito nero
appellano, era nondimeno molto dal medesimo diverso, opinione non
verisimile, perciocchè i segni indicano identità di natura, o che il
terrore e la mossa immaginazione l'hanno in altri paesi fatto parer
diverso da quello ch'egli è veramente, tassandolo di contagio, quando
veramente contagioso non è a modo delle malattie, che i medici chiamano
specialmente con questo nome, come per cagion d'esempio la peste di
Egitto. Nè dimorerommi io a dire come in Livorno stato fosse recato;
perchè, se il vi recasse, come corse fama, un bastimento venuto da Vera
Croce, è incerto, siccome ancora è incerto, se da altro contagio
qualunque, o se da mera disposizione del cielo piovoso e caldo, come
alcuni credono, e pare più verisimile, ingenerato e sorto fosse. Certo è
bene, ch'ei fu contaminazione schifosa ed abbominevole, e che funestò
per numerose morti Livorno, spaventò le città vicine, tenne lunga pezza
dubbiosa ed atterrita l'Europa per la fama delle province devastate in
America. Queste cose ho voluto raccontare con quella maggiore semplicità
che per me si è potuto, acciocchè la nuda verità meglio servir potesse a
far conoscere per forza di comparazione, la natura ed i rimedi di un
male, che omai minaccia di voler accrescere la soma di tutti quelli che
già pur troppo affliggono la miseranda Europa.

Ordinate col consentimento del papa le faccende religiose in Francia, si
rendeva necessario che il consolo le acconciasse coll'intervento
pontificio nell'Italica; imperciocchè il pontefice non aveva tralasciato
di muovere querele intorno alle deliberazioni prese senza che la potestà
sua fosse non che consenziente, richiesta, nell'Italiana constituzione.
Il consolo per un suo gran fine voleva gratificare al papa. Per la qual
cosa, dopo alcune pratiche tenute a Parigi tra il cardinal Caprara,
legato della santa sede, e Ferdinando Marescalchi, ministro degli affari
esteri della repubblica Italiana, fu concluso il dì sedici settembre, in
nome del pontefice e del presidente un concordato, l'importar del quale
fu quasi in tutto conforme al concordato di Francia. Ma bene ne ampliò
le condizioni a favore della potestà secolare Melzi vice-presidente,
nodrito nelle dottrine leopoldiane. Decretava, che la facoltà di vestire
e di ammettere alla professione religiosa fosse ristretta agli ordini,
conventi, collegi monasteri, che per istituto fossero dediti
all'istruzione ed educazione della gioventù, alla cura degl'infermi o ad
altri simili uffizi di speciale e pubblica utilità; che per vestire, o
far professione religiosa individuale, e per la promozione agli ordini
sacri, il beneplacito del governo si richiedesse; che la libera
comunicazione dei vescovi colla santa sede non importasse nè devoluzione
di cause da trattarsi in via contenziosa avanti i tribunali, nè
dipendenza alcuna dall'autorità spirituale nelle cose di privata
competenza dell'autorità temporale; che le bolle, i brevi, ed i
rescritti della corte di Roma non si potessero recare in uso esteriore e
pubblico senza il beneplacito del governo; che solamente i sacerdoti,
gl'iniziati negli ordini sacri, i chierici ammessi nei seminari
vescovili, ed i vestiti o professi negli ordini religiosi fossero esenti
dal servizio militare; che il governo non darebbe mano forte per
l'esecuzione delle pene esterne ordinate dall'autorità ecclesiastica per
correggere gli ecclesiastici delinquenti, e gli appellanti dalle
medesime, se non se in caso di abuso manifesto, ed osservati sempre i
confini ed i modi della rispettiva competenza; finalmente, che la
vigente disciplina della chiesa nella sua attualità, salvo il diritto
della tutela e giurisdizione politica, si mantenesse. Sane e salutari e
necessarie guarentigie erano queste in pro ed a conservazione
dell'autorità secolare; imperciocchè la religione cattolica ha più che
qualunque altra, modo d'influire per mezzo de' suoi ministri, che sono
uomini, nelle deliberazioni dei reggitori dei popoli, e verso di lei
debbonsi da questi usare cautele efficaci, perchè siano salvi la libertà
ed i diritti della potestà temporale. Ma le sentì molto gravemente il
pontefice, e vivamente se ne dolse col presidente. Egli si temporeggiava
alle risposte, e nelle solite ambagi avviluppandosi, nè dava, nè
toglieva speranza di ammendazione. Intanto, quantunque il concordato
Italico, e massime il decreto del vice-presidente fossero più accetti a
chi amava le dottrine Pistojesi, e le riforme di Leopoldo, che ai
papisti, servirono ciò non ostante a tranquillare le coscienze timorate
del popolo, il quale avendo sempre perseverato nella fede, e nella
riverenza verso il papa, vedeva malvolentieri le dissensioni con Roma:
ed ora della ristorata concordia si rallegrava. I magistrati, i preti, i
filosofi, i soldati, il popolo predicavano il presidente unico: il
buonapartico nome a tutti sovrastava, ed a tutto.

Ma già le bilustri trame del consolo si avvicinavano al loro compimento.
Glorioso per guerra, glorioso per pace, nissun nome nè negli antichi, nè
nei moderni tempi alle allucinate generazioni pareva uguale al suo.
Ancora spesseggiava il suono nelle bocche degli uomini, e fresca era
negli animi la memoria delle sue maravigliose geste in Italia e prima e
dopo le Egiziache fatiche. Avere lui, si ricordavano, subitamente
l'umile fortuna della repubblica innalzato al più alto grado di gloria e
di potenza; senza di lui essere ricaduta, con lui risorta; i mostri,
così scrivevano, avere prevalso, lui lontano; essere stati vinti, quasi
da Ercole secondo, lui presente: con esso lui lontano la guerra avere
seguitato la pace, con esso lui presente la pace avere seguitato la
guerra; nè solo con l'Austria avere procurato la concordia, ma ancora
con la Russia, con l'Inghilterra, con la Turchia, col Portogallo, col
duca di Vittemberga, col principe d'Oranges: i barbari stessi avere a
beneficio di Francia pattuito con lui, Algeri e Tunisi essere tornati
all'antica amicizia di Francia; nè più spaventare i Francesi cuori
l'aspetto delle Africane crudeltà; potere le Francesi navi liberamente e
securamente attendere ai traffichi loro nel Mediterraneo, nè i Libici
ladroni più oltre insultare alle insegne della repubblica; avere lui
solo spenta la civile discordia; lui solo restituito la patria agli
esuli, lui solo restituito onore a papa Pio sesto, ed alle sue venerate
ossa dato riposo; avere a pace delle coscienze, a conservazione dei
costumi, a salute delle anime convenuto con papa Pio settimo; per lui
essere restituita a luogo suo la generosità e la fedeltà Francese verso
la sedia apostolica: lui avere stornato i Vaticani folgori dalla
religiosa Francia; lui averla riconciliata con se stessa e con la
cristianità; ciò quanto al politico ed al religioso: quanto al prospero,
a lui essere obbligate le finanze dell'abbondanza loro, a lui i
magistrati dei pagati stipendi, a lui i soldati delle diligenti paghe, a
lui i viandanti delle racconce strade, a lui i naviganti dei ristorati
canali, a lui i commercianti degli aperti mari: ogni cosa tornare
all'antico splendore; i palazzi laceri dal tempo o dalla rabbia degli
uomini, ristorarsi, nuovi edifizi innalzarsi: la Francia bella per
natura, divenir più bella per arte; dileguarsi le ruine, segni
abbominevoli delle passate discordie: sorgere moli, segni magnifici di
generoso governo: tali essere i frutti della pace, tali quei della
concordia; essere finita la rivoluzione, e con lei serrata l'officina di
tante disgrazie: rotta, esser vero, di nuovo essere dall'infedele ed
ambizioso Britanno la guerra; ma già correre sulle coste dell'Oceano le
vendicatrici schiere, già apprestarsi le conquistatrici antenne, già
Londra stessa esser mal sicuro nido ai corsari dominatori del mare;
presto aversi a vedere quanto potessero a benefizio dell'umanità contro
gli avari e superbi tiranni, che soli fra tutti restavano a domarsi, la
Francia potente, ed il fortunato consolo; minacciare, esser vero, la
Russia, essere appresso a lei efficaci le arti, e le profferte
d'Inghilterra; ma lontano essere Alessandro, nè spoglio d'umanità, nè i
dispareri poter durare tra chi a bene intende: così avere il consolo
dato a Francia pace sicura, ed occasione di vittoria. Di tanti obblighi
nissuno premio poter essere, non che maggiore, pari.

Queste cose si dicevano, ed ancor più si scrivevano. Il consolo non
abborrendo dal scelerato proposito di ridurre in servitù una nazione,
che con una piena di tanto amore si versava verso di lui, pensò essere
arrivato il tempo di dar compimento a' suoi disegni. Perciò, allettati
gli amatori del nome reale con la patria, i soldati coi donativi, i
preti col concordato, i magistrati con gli onori, il popolo coi commodi,
si accinse ad appropriarsi la parola di quello, di cui già aveva la
sostanza, accoppiando in tal modo il supremo nome alla suprema potenza.
Restava che i repubblicani assicurasse: il fece con l'uccisione del duca
d'Anghienna. Diè le prime mosse il tribunato: il senato non s'indugiò a
seguitare parte per paura, parte per ambizione: il dì diciotto maggio
chiamava Napoleone Buonaparte, imperator dei Francesi.

Questo atto, ancorchè inaspettato non fosse, empiè di maraviglia il
mondo. I pazzi reali s'accorsero, che Buonaparte non era uomo, come
aspettavano, che volesse fare il Monk: i pazzi repubblicani videro, che
non era uomo da voler fare, come si promettevano, il Cincinnato, questi
più inescusabili di quelli; perchè, tacendo anche gli altri suoi andari,
quell'aver detto al consiglio dei Giovani il dì nove novembre del
novantanove, che la realtà non poteva più vincere in Europa la
repubblica, avrebbe dovuto fargli accorti, ch'ei voleva fare che la
realtà vi vincesse la repubblica. Poi, siccome il secolo era tutto di
piacere, nulla di coscienza, come bene sel conobbe Buonaparte, i reali
dimenticarono tosto la realtà, i repubblicani la repubblica, e gli uni e
gli altri trassero cupidamente agl'imperiali allettamenti. Pochi
dall'una parte e dall'altra si ristarono; il secolo gli chiamò pazzi.
Delle potenze d'Europa l'Inghilterra, che non s'era mai ingannata sulle
qualità di Buonaparte, contrastava, ma invano; contrastava anche invano
il lontano ed ingannato Alessandro: la Turchìa, per timore della Russia,
si peritava; l'Austria doma taceva; la Prussia, che tuttavia per le sue
emolazioni verso l'Austria continuava ad ingannarsi, non solamente aveva
consentito, ma ancora esortato. Quest'era stato uno dei principali
fondamenti dell'ardimento di Napoleone. Primario confortatore a questi
consigli era il marchese Lucchesini ministro del re Federigo a Parigi.
Luigi decimottavo, re di Francia, che fino a questo tempo, forse per
qualche speranza, aveva più temperatamente che degli altri governi
Francesi, parlato e scritto di Buonaparte, a questo estremo atto di
assunzione di potenza, per cui ogni aspettazione di buon fine era tolta,
grandemente risentendosi, con gravissime parole contro l'usurpazione fin
dall'ultimo settentrione, dove esule dai suoi regni se ne stava,
protestò. Il Piemonte si confortava della perduta independenza per la
unione con chi comandava; Genova ingannata sperava almeno di conservar
l'antico nome; la repubblica Italiana, giacchè era perduta la libertà,
si prometteva almeno la potenza; la Toscana, che meglio di tutti
giudicava delle faccende presenti, non sapeva nè che sperasse, nè che
temesse; bene si doleva che i Leopoldiani tempi fossero perduti per
sempre; Napoli, già servo il regno di qua dal Faro, stava in dubbio se
almeno potesse conservar libero quello oltre il Faro. Il papa era
spaventato dalla grandezza di Napoleone; ma egli si confortava con le
promesse, con le adulazioni, ed ancor più con le richieste; imperciocchè
vedendo, che, poichè alle antiche consuetudini se ne tornava, non aveva
titolo legittimo, nè volendo ammettere la dottrina della sovranità del
popolo, perchè l'ammetterla era un confessare che chi faceva poteva
disfare, ed ei non voleva esser disfatto, il pontefice con grandissime
istanze, non purgate da qualche minaccia, richiedeva, che a Parigi se ne
venisse per consecrarlo imperatore. Parevagli che la consecrazione del
papa gli desse nell'opinione degli uomini quello, che per altre parti
gli mancava. Era certamente un gran fatto, che il capo supremo della
chiesa, in età già grave, in stagione sinistra, la lontana e straniera
terra se n'andasse per legittimare con la santità del suo ministerio
quello che tutti i principi d'Europa chiamavano o apertamente, o
occultamente una usurpazione. Per indurre il papa a questa
deliberazione, Napoleone gli prometteva, che se già molto aveva fatto a
benefizio della religione e della Santa Sede in Francia, molto più era
per fare, ove il papa consentisse alla consecrazione. Si trovava il
pontefice da queste domande molto angustiato, perchè dall'una parte
desiderava di satisfare a Napoleone, sperando di farne nascere frutti
profittevoli alla religione; dall'altra il confermare con la efficacia
del suo ufficio gli effetti della prepotenza militare, gli pareva duro e
disonorevole consiglio.

Tanto poi più se ne stava sospeso, quanto e Luigi decimottavo, e
l'imperatore di Germania, e quel di Russia, e il re medesimo
d'Inghilterra più o meno manifestamente il confortavano al non offendere
con un atto tanto strepitoso la maestà reale, ed i principj, sopra i
quali tutte le moderne sovranità si trovavano fondate. Non si
commettesse, dicevano, abbandonando gli amici antichi, alla fede di un
amico nuovo; la forza soldatesca non santificasse; la ruina d'Europa non
appruovasse; considerasse, fugaci essere le cose violente, rovinare di
per se stesse le eccessive; pensasse dopo quel nembo facilmente
dileguantesi dovere avere bisogno dei patrocinj antichi; non più
trattarsi di salvare la religione già salva, ma di salvare i seggi
antichi: o legittimità o usurpazione, o temperanza o tirannide, o leggi
o soldati, o civiltà o barbarie, di ciò trattarsi. Avvertisse finalmente
quanto enorme sarebbe, se il pontefice di Roma, se il capo della
cristianità si muovesse a santificar il sommo grado in chi usava la
religione per fraude, le promesse per inganno, le armi per
sovvertimento; vedesse la serva Italia, osservasse la tremebonda
Germania, riflettesse alla soggiogata Francia, e giudicasse se gli fosse
lecito, la dignità apostolica sua contaminando, onestare con sì solenne
dimostrazione ciò, che tutte le leggi divine ed umane condannavano.

Queste esortazioni grandemente muovevano il pontefice. Ciò non ostante
non gli sfuggiva, poichè al benefizio della religione aveva l'animo
intento, che la religione, per essere in Francia la parte avversa tanto
potente, per esservi la instaurazione tanto recente, per essere
Napoleone imperatore in tutte le cose sue tanto arbitrario e tanto
subito, maggiore pericolo vi portava, se a Napoleone non consentisse,
che in Austria e negli altri paesi cattolici della Germania, se ai
desiderj di Francesco imperatore non si uniformasse. Quanto alla Spagna,
piuttosto suddita che uguale alla Francia, per la divozione del principe
della Pace ai Buonapartidi, sapeva il pontefice, che la sua risoluzione
a favor di Napoleone vi sarebbe stata udita volentieri.

Da un altro lato il signore di Francia tanto si dimostrava amorevole e
lusinghiero verso la Santa Sede, che il papa venne in isperanza, non
solamente di tenerlo nei termini, ma ancora di volgerlo in quella parte
alla quale ei volesse. Confidava massimamente di poter conseguire
qualche utile modificazione negli articoli organici annestati da
Napoleone al concordato di Francia, e da Melzi a quello d'Italia.
Desiderava altresì, e sperava d'indurre Napoleone a dare qualche
larghezza di più al culto esteriore, al quale effetto erano corsi prima
non pochi dispareri, perchè Napoleone intendeva il culto pubblico ad un
modo, e Pio ad un altro. Nè dubitava punto che la presenza sua in
Francia efficacemente non avesse ad operare, perchè la religione meglio
si conoscesse, e meglio si amasse. Aveva anche difficoltà a persuadersi,
che una sì lunga e grave fatica, ed una tanta condiscendenza in un
affare di tanto momento per Napoleone, non fossero per ispirare al cuore
di lui, quantunque di soldato fosse, affetti più miti, e maggiore
agevolezza verso il Romano seggio.

Tutte queste cose molto bene e maturamente considerate, e co' suoi
cardinali parecchie volte ponderate, implorato anche l'ajuto divino,
siccome quegli che piamente da lui ripeteva ogni evento o prospero od
avverso, si deliberava a voler fare quello, che da tanti secoli non si
era veduto che alcuno fatto avesse. Per la qual cosa risolutosi del
tutto a voler posporre al benefizio della religione ogni altro umano
rispetto, convocati i cardinali il dì ventinove ottobre con queste gravi
ed affettuose parole loro favellava:

«Da questo medesimo seggio, venerabili fratelli, noi già vi annunziammo,
siccome il concordato con Napoleone imperatore dei Francesi, allora
primo consolo, era stato da noi concluso; da questo stesso vi
partecipammo la contentezza che aveva ripieno il nostro cuore, nel veder
volte novellamente, per opera del concordato medesimo, alla cattolica
religione quelle vaste e popolose regioni. D'allora in poi i profanati
tempj furono aperti e purificati, gli altari riedificati, la salvatrice
croce innalzata, l'adorazione del vero Dio restituita, i misteri augusti
della religione liberamente e pubblicamente celebrati, legittimi pastori
a pascere il famelico gregge conceduti, numerose anime dai sentieri
dell'errore al grembo della felice eternità richiamate, e con se stesse,
e col vero Dio riconciliate: risorse felicemente da quella oscurità in
cui era stata immersa, alla piena luce del giorno in mezzo ad una
rinomata nazione la cattolica religione.

«A tanti benefizj di gioja esultammo, e le esultazioni nostre a Dio
nostro signore dall'intimo del nostro cuore porgemmo. Questa grande e
maravigliosa opera non solamente ci riempiva di gratitudine verso quel
potente principe, che usò tutto il potere e l'autorità sua per fare il
concordato; ma ancora ci spinse, per la dolce ricordanza, ad usare ogni
occasione che si aprisse, per dimostrargli, tale essere verso di lui
l'animo nostro. Ora questo medesimo potente principe, il nostro
carissimo figliuolo in Cristo Napoleone imperatore dei Francesi, che con
le opere sue sì bene ha meritato della cattolica religione, viene a noi
significandoci, ardentemente desiderare di essere coi santi olj unto, e
dalle mani nostre l'imperiale corona ricevere, acciocchè i sacri
diritti, che sono in così alto grado per collocarlo, siano col carattere
della religione impressi, e più potentemente sopra di lui le celesti
benedizioni appellino. Richiesta di tal sorte non solo chiaramente la
religione sua, e la sua filiale riverenza verso la Santa Sede dimostra;
ma siccome quella che accompagnata da espresse dimostrazioni e promesse,
da speranza che sia la fede sacra promossa, e che siano le dolorose
ingiurie riparate; opera, che già ha egli con tanta fatica e con tanto
zelo in quelle fiorite regioni procurato.

«Voi vedete pertanto, venerabili fratelli, quanto giuste e gravi siano
le cagioni, che ad intraprendere questo viaggio c'invitano. Muovonci
gl'interessi della nostra santa religione, muoveci la gratitudine verso
il potente imperatore, muoveci l'amore verso colui che con tutta la
forza sua adoperandosi, ebbe in Francia alla cattolica religione libero
e pubblico esercizio procurato, muoveci il desiderio, che d'avanzarla
viemaggiormente in prosperità ed in dignità ci dimostra. Speriamo
altresì, che quando al cospetto suo giunti saremo, e con lui volto a
volto favelleremo, tali cose da lui a benefizio della cattolica chiesa,
sola posseditrice dell'arca di salvazione, impetreremo, che giustamente
con noi medesimi dello avere a perfezione condotto l'opera della nostra
santissima religione congratularci potremo. Non dalle nostre deboli
parole tale speranza concepiamo, ma dalla grazia di colui, di cui,
quantunque immeritamente, siamo il vicario sopra la terra, dalla grazia
di colui, che per la forza dei sacri riti invocato essendo, nei bene
disposti cuori dei principi discende, specialmente quando padri dei
popoli si mostrano, specialmente quando all'eterna salute intendono,
specialmente quando di vivere e di morire veri e buoni figliuoli della
cattolica chiesa deliberano. Per tutte queste cagioni, venerabili
fratelli, e l'esempio seguitando di alcuni nostri predecessori che la
propria sede lasciando, in estere regioni per promuovere la religione, e
per gratificare ai principi, che della chiesa bene meritato avevano,
peregrinarono, ci siamo ad intraprendere il presente viaggio deliberati,
avvengadiochè da tale risoluzione avessero dovuto allontanarci la
stagione sinistra, l'età nostra grave, la salute inferma. Ma non fia che
a tali impedimenti ci sgomentiamo, solo che voglia Iddio farci dei
nostri desiderj grazia. Nè fu il negozio, prima che ci risolvessimo, da
ogni parte ed attentamente non considerato. Stemmo dubbj, ed incerti un
tempo; ma con tali assicurazioni si fece incontro ai desiderj nostri
l'imperatore, che ci rendemmo certi, essere il nostro viaggio a pro
della religione per riuscire. Voi ciò sapete, che su di ciò a voi chiesi
consiglio: ma per non preterire quello che ogni altra cosa avanza,
sapendo benissimo, che conforme al detto della divina sapienza, le
risoluzioni dei mortali, anche di quelli che per dottrina e per pietà
più riputati sono, di quelli altresì, il cui parlare, quale incenso,
alla presenza di Dio sen sale, sono deboli e timide ed incerte, le
nostre fervorose preghiere al padre di ogni sapere indirizzammo,
instantemente richiedendolo, che ci sia fatto abilità di solo fare
quello che a lui piacer possa, solo quello che a prosperità ed
incremento della sua chiesa tornare prometta. Ecci Dio, al quale
coll'umile nostro cuore tante volte supplicammo, al quale nel suo sacro
tempio le supplici nostre mani alzammo, dal quale e benigna audienza ed
ajuto propizio in tant'uopo implorammo, testimonio, che niun'altra cosa
vogliamo, a niun'altra intendiamo, che alla gloria ed agli interessi
della cattolica religione, alla salute delle anime, all'adempimento
dell'apostolico mandato, a noi, quantunque immeritevoli, commesso. Di
questa medesima sincerità nostra voi stessi, venerabili fratelli, a cui
tutto apersi, siete testimonj. Adunque quando un negozio sì grande con
l'ajuto della divina assistenza vicino è a compirsi, qual vicario di
Dio, Salvator nostro, operando, questo viaggio, al quale tante e sì
ponderose ragioni ci confortano, imprenderemo.

«Benedirà, speriamo, il Dio d'ogni grazia i nostri passi, ed in questa
epoca nuova della religione con uno splendore di accresciuta gloria si
manifesterà. Ad esempio di Pio sesto di riverita memoria, quando a
Vienna d'Austria si condusse, abbiamo, venerabili fratelli, provveduto,
che le curie, e le audienze siano e restino secondo il solito aperte; e
siccome la necessità del morire è certa, il giorno incerto, così abbiamo
ordinato, che se durante il viaggio nostro a Dio piacesse di tirarci a
lui, si tengano i pontificj comizj. Infine da voi richiediamo, voi
instantemente preghiamo, che vi piaccia per noi sempre quell'affezione
medesima conservare, che finora ci mostraste, e che noi assenti, l'anima
nostra all'onnipotente Iddio, a Gesù Cristo nostro Signore, alla
gloriosissima sua Vergine madre, al beato apostolo Pietro, acciò questo
nostro viaggio, e felice sia nel corso, e prospero nel fine,
raccomandiate. La quale cosa, se, come speriamo, dal fonte di ogni bene
impetreremo, voi, venerandi fratelli, che di ogni consiglio nostro e di
ogni nostra cura foste sempre partecipi fatti, della comune contentezza
ancora voi parteciperete, e tutt'insieme nella mercè del Signore
esulteremo, e ci rallegreremo».

Giunto il pontefice sulle Francesi terre, fu per ordine dell'imperatore,
ed ancor più per la pietà dei fedeli in ogni luogo con riverenza veduto.
A Parigi, anche quelli che non credevano nè al papa, nè alla religione,
si precipitavano a gara, o per moda, o per vanità, o per adulazione,
alla sua presenza per esprimergli con parole sentimenti di rispetto.
Incoronava Napoleone il dì due decembre. Il fece l'imperatore aspettare
nella chiesa di Nostra Donna in Parigi un'ora prima che vi arrivasse:
vollero, quando il pontefice si mosse alla volta di lui, i pii
circostanti applaudire al venerando vecchio; furonne da Napoleone con
imperioso e forte segno impediti: partito da Nostra Donna il consecrato
ed incoronato Napoleone, fu lasciato Pio, come un uom del volgo,
avviluppato ed impedito fra l'immensa folla del popolo concorso; tristi
presagi dei casi avvenire. Napoleone consecrato diè nel campo di Marte
solennemente le imperiali aquile a' suoi soldati: le auliche insegne
della repubblica, che avevano veduto le Renane, Italiche, Egiziache
vittorie, lasciate nel fango, che era in quel giorno altissimo. Tanto i
soldati di tutti già erano divenuti soldati di un solo! Disprezzar la
gloria era segno, che non si sarebbe rispettata la libertà.

Andarono i magistrati, ed i capi dell'esercito a rendere omaggio
all'incoronato loro signore. Cervoni, antico compagno, vedendolo non più
così scarso del corpo, com'era una volta, con esso lui della prospera
salute si rallegrava. _Sì_, rispose il sire, _ora sto bene_.




LIBRO VIGESIMOSECONDO

SOMMARIO

      Buonaparte creatosi imperatore di Francia, pensa a farsi
      chiamare re d'Italia. Gl'Italiani gli si rappresentano a
      Parigi, e il fanno pago di questo suo desiderio. Va a Milano
      per incoronarsi re. Genova cambiata, ed unita a Francia. Festa
      che danno i Genovesi all'imperatore e re. Dichiarazione di
      Scipione de' Ricci vescovo di Pistoja, al papa, ed accoglienza
      che il pontefice gli fa a Firenze. Astute insinuazioni dei
      gesuiti ai principi, e loro rinstaurazione nel regno di
      Napoli. Nuova guerra tra la Francia da una parte, l'Austria e
      la Russia dall'altra, e sue cagioni. Massena generalissimo di
      Francia, l'arciduca Carlo generalissimo d'Austria in Italia.
      Battaglia di Caldiero. Strepitose vittorie di Napoleone in
      Germania. L'arciduca si ritira dall'Italia: pace di Presburgo.
      Napoleone toglie il regno a Ferdinando di Napoli, e per qual
      cagione. Giuseppe, fratello di Napoleone, re di Napoli. Si fa
      sangue nelle Calabrie. Battaglia di Maida tra Francesi ed
      Inglesi. Accidenti delle bocche di Cattaro, e ferocia della
      guerra Dalmatica. La Dalmazia e Ragusi riunite al regno
      Italico.


La natura di Napoleone era irrequieta, disordinata, solo costante
nell'ambizione. Però lungo tempo non stava nel medesimo proposito,
sempre mutando per salire. Pareva, e fu anche solennemente, e con
magnifiche parole detto da lui e da Melzi, che gli ordini statuiti in
Lione per l'Italica fossero per essere eterni; ma non ancora erano corsi
due anni, che già manchi, insufficienti, non conducenti a cosa che buona
e durevole fosse, si qualificarono. Importava a chi s'era fatto
imperatore, che re ancora si facesse. Erano, non senza disegno, stati
invitati gl'Italici a condursi a Parigi per cagione di assistere, in
nome della repubblica, alle imperiali cerimonie ed allegrezze. Vi
andarono Melzi vice-presidente, i consultori di stato Marescalchi,
Caprara, Paradisi, Fenaroli, Costabili, Luosi, Guicciardi; i deputati
dei collegi e dei magistrati Guastavillani, Lambertenghi, Carlotti,
Dambruschi, Rangone, Caleppi, Litta, Fe, Alessandri, Salimbeni, Appiani,
Busti, Negri, Sopransi, Valdrighi. L'imperatore si lasciò intendere che
il chiamassero re, e condannassero gli ordini Lionesi: disponendosi la
somma delle cose non solo con un comando, ma ancora con un cenno di
Napoleone, il fecero volontieri. Melzi certamente non nato a questi
vituperj, appresentandosi il giorno diciasette marzo con gli altri
deputati in cospetto di Napoleone salito sul trono nel Castello delle
Tuilerie, in tali accenti con lingua e concetti servili favellava. «Voi
ordinaste, o Sire, che la consulta di stato, e i deputati della
repubblica Italiana si adunassero, e l'affare il più importante pe' suoi
destini presenti e futuri, cioè la forma del suo governo considerassero.
Al cospetto vostro io m'appresento, Sire, per compire appresso a voi
l'onorevole carico d'informarvi di quanto ella fece e di quanto ella
desidera. Primieramente l'assemblea molto bene ogni cosa considerando,
venne in questa sentenza, che impossibile è, se troppo non si vuole
dagli accidenti dell'età nostra discordare, le attuali forme conservare.
Ebbero le Lionesi constituzioni tutti i segni di ordini provvisorj:
accidentali furono, perchè agli accidenti dei tempi fossero rispondenti,
nè in se alcun nervo avevano, per cui gli uomini prudenti e durata e
conservazione promettere si potessero. Non che la ragione, l'evidenza
stringono urgentemente a cambiarla. La qual cosa concessa, e confessata
vera, come vera è realmente, la via da seguitarsi semplice diventa e
piana: i progressi delle cognizioni, i dettami dell'esperienza la
monarchia constituzionale, la gratitudine, l'amore, la confidenza il
monarca ci additano. Voi conquistaste, o Sire, voi riconquistaste, voi
creaste, voi ordinaste, voi fino a questo dì l'Italiana repubblica
governaste; quivi ogni cosa le vostre gesta, la vostra mente, i vostri
benefizi rammenta: un unico desiderio poteva essere fra di noi: un unico
desiderio è sorto. Noi non preterimmo di maturamente considerare quanto
nelle future cose profonda sapienza vostra indicava; ma per quanto gli
alti e generosi pensieri vostri coi nostri più bramati interessi
s'accordino, facilmente abbiamo a noi medesimi persuaso, che le
condizioni nostre tanto ancora non sono mature, che possiamo aggiungere
a quest'ultimo grado della politica independenza. L'Italiana repubblica,
così porta l'ordine naturale delle cose, debbe ancora per qualche tempo
restare impressa della condizione degli stati novellamente creati. Un
primo nembo, quantunque leggieri, che l'aere oscurasse, sarebbe per lei
d'affanni e di timore cagione. Nella qual condizione, quale maggiore
sicurezza, quale più fondata speranza di felicità potrebbe ella, Sire,
che in voi trovare? Voi siete ancora necessaria parte di lei. Solo
nell'alta sapienza vostra sta, solo a lei s'appartiene il vedere il
preciso termine della dependenza tra le gelosie esterne, e i pericoli
nostri. Interrogati amorevolmente, rispondiamo sinceramente. Questo è il
desiderio nostro, che a voi significhiamo, questa la preghiera, che a
voi indirizziamo, che vi piaccia quelle costituzioni darne, in cui i
principj già da voi pubblicati, dall'eterna ragione richiesti, alla
quiete delle nazioni necessari, statuiti siano e confermati. Siate
contento, o Sire, di accettare, siate contento di compire le preghiere,
e i desiderj dell'Italica consulta. Per questa mia bocca instantemente
tutti ve ne ricercano, e ve ne scongiurano. Se voi benignamente ci
esaudite, agl'Italiani diremo, che voi con più forte legamento vi siete
alla conservazione, alla difesa, alla prosperità dell'Italiana nazione
congiunto. Così è, Sire, voi voleste che la Italiana repubblica fosse,
ed ella fu: fate ora, che la Italiana monarchìa sia felice, e sarà».

Terminato il favellare, e fattosi avanti Melzi, l'atto dell'Italiana
consulta espresse: il governo della repubblica Italiana fosse monarcale,
ed ereditario: Napoleone primo re d'Italia si dichiarasse: le due corone
di Francia, e d'Italia in lui solo, non ne' suoi discendenti o
successori, potessero essere unite: insino a tanto che gli eserciti
Francesi occupassero il regno di Napoli, i Russi Corfù, gl'Inglesi
Malta, le due corone non si potessero separare: pregassesi Napoleone
imperatore, passasse a Milano per ricevere la corona, e statuire leggi
definitive pel regno.

Rispose Napoleone con voce forte, ma chioccia, come l'aveva, aver sempre
avuto il pensiero di creare libera e independente la nazione Italiana;
dalle sponde del Nilo avere sentito le Italiane disgrazie; essere, mercè
del coraggio invitto dei suoi soldati, comparso in Milano, quando i suoi
popoli d'Italia ancora il credevano sulle spiagge del mare Rosso; ancora
tinto di sangue, ancora cosperso di polvere, sua prima cura essere stata
l'ordinare l'Italiana patria: chiamarlo gl'Italiani a loro re; volere
loro re essere, volere questa corona conservare, ma solo fintantochè
gl'interessi loro il richiedessero: deporrebbela, quando fosse venuto il
tempo, sopra un giovane rampollo volentieri, al quale del pari che a lui
sarebbero a cuore la sicurezza e la prosperità dei popoli Italiani. Nè
questa fu la sola dimostrazione, ch'ei fece in questo proposito.

Entrò il giorno seguente l'imperatore in senato. Taleyrand, ch'era uomo
molto ambidestro, e capace di pruovar questa con molte altre cose
ancora, pruovò, che per allora l'unione della corona d'Italia a quella
di Francia era necessaria. Lessesi l'accettazione: poi Napoleone prese a
favellare, pretendendo parole di moderazione e di temperanza. «Noi vi
chiamammo, o senatori, disse, per darvi a conoscere tutto l'animo nostro
intorno agli affari più importanti dello stato. Potente e forte è
l'impero di Francia, ma più grande ancora la moderazione nostra. La
Olanda, la Svizzera, l'Italia tutta, la Germania quasi tutta
conquistammo: ma in fortuna tanto prospera misura e modo serbammo. Di
tante conquistate province quello solo ritenemmo, che necessario era a
mantenerci in quel grado d'autorità e di potenza, nel quale fu sempre la
Francia posta. Lo spartimento della Polonia, le province tolte alla
Turchìa, la conquista dell'Indie, e di quasi tutte le colonie hanno a
pregiudizio nostro dall'un dei lati fatto ir giù la bilancia: l'inutile
rendemmo, il necessario serbammo, nè mai le armi per vani progetti di
grandezza, nè per amore di conquista impugnammo. Grande incremento alla
fertilità delle nostre terre avrebbe recato l'unione dei territorj
dell'Italiana repubblica: pure dopo la seconda conquista, l'independenza
sua a Lione confermammo; ed oggidì più oltre ancora procedendo, il
principio della separazione delle due corone statuiamo, solo il tempo di
lei, quando senza pericolo pei nostri popoli d'Italia effettuare si
possa, assegnando. Accettammo, e sulla nostra fronte l'antica corona dei
Lombardi posammo: questa rattempreremo, questa rinstaureremo, questa
contro ogni assalto, finchè il Mediterraneo non sia restituito alla
condizione consueta, difenderemo, e questo primo Italico statuto a poter
nostro sano e salvo conserveremo».

Creava l'imperatore Eugenio Beauharnais, figliuolo dell'imperatrice sua
moglie, principe: poi, suo figliuolo adottivo chiamandolo, vicerè
d'Italia il nominava. Creava Melzi guardasigilli del regno. Decretava,
anderebbe a Milano, e la corona reale, la domenica ventisei di maggio,
prenderebbe. Messosi in viaggio con grandissimo seguito di cortigiani,
perchè voleva far illustre questa sua gita con apparato molto superbo, e
più che regio, e festeggiato con grandissimi onori per tutta Francia,
arrivava Napoleone il dì venti aprile a Stupinigi, piccola ed amena
villa dei Reali di Sardegna, posta a poca distanza da Torino. Quivi
concorsero a fargli onoranza i magistrati; Menou verso di lui umilissimo
si mostrava. Ad alcuni parlò benignamente, ad altri superbamente,
secondochè era da Menou Egiziaco susurrato. Riprese con parole aspre
l'arcivescovo Buronzo, accusandolo di serbar tuttavia fede al re di
Sardegna: tolse dalla carica Pico, presidente del tribunale, e lo voleva
anche far ammazzare, perchè, come diceva, l'aveva tradito nelle faccende
Veneziane. Infine trascorse in parole sdegnosissime contro i giacobini,
chiamandogli scelerati, e più quelli che l'avevano servito: in ciò era
stimolato particolarmente da Menou, che parlava come se non fosse mai
stato giacobino egli. Aggiunse il sire, che gli avrebbe fatti arar
dritto, e chi non avesse arato dritto, avrebbe a far con lui. Tutte
queste cose disse, e fece con modi tanto plebei, che tutti restarono
persuasi, che se aveva la forza non aveva la dignità, e che novizio
ancora, male sapeva portare il nuovo imperio. Vennero a trovarlo a
Stupinigi i deputati di Milano per fargli omaggio, re loro, rigeneratore
loro, padre loro chiamandolo. Rispose onorevolmente, gli avrebbe in
luogo di figliuoli: raccomandò loro, fossero virtuosi, l'attiva vita, la
patria, e l'ordine amassero. Dell'ordine parlava per dar contro ai
giacobini, credendo che questa fosse buona arte per adescare i re.
Terminò minacciosamente dicendo, che se alcuno avesse concetto gelosia
pel regno d'Italia, aveva una buona spada per disperdere i suoi nemici;
il che era vero. I buoni Milanesi stupivano a quelle sì vive
dimostrazioni, ed argomentavano, che il placido e grasso vivere fosse
giunto al fine. Visitato Moncalieri, corse la collina di Torino:
esaminata Superga, entrò trionfalmente nella reale città. Abitò il
palazzo del re, con molto studio e diligenza a questo fine restituito ed
addobbato dal conte Salmatoris. Correvano i popoli Piemontesi a vedere
l'inusitato spettacolo: si maravigliavano, non del caso, che già ne
avevano veduti tanti, ma della superbia. Arrivava in questo mentre papa
Pio a Torino, tornando da Francia. Fu fatto alloggiare nella reggia con
Napoleone: stettero molte ore ristretti insieme: Pio sperava. Napoleone
lusingava, pubblicamente stretto accordo mostravano, l'imperatore ne
godeva, perchè sapeva qual effetto sulla opinione dei popoli partorisse
l'amicizia di un papa. Visitò le pubbliche singolarità, con incredibile
imperturbabilità parlando di quel che sapeva, e di quel che non sapeva:
ma che dicesse bene, o che dicesse male, tutti sempre applaudivano.
Parlò con facilissima loquela di musica, di medicina, di leggi, di
pittura: volle vedere la tavola d'Olimpia, pinta da Ravelli, pittore di
nome. Lodò l'opera, ma notò qualche difetto: tutti fecero le maraviglie
del quanto se ne intendesse. Il papa festeggiato, anche da Menou
Abdallah, se ne partiva alla volta di Parma.

Dai discorsi civili si venne alla rappresentazione delle armi. Volle
Napoleone vedere i gloriosi campi di Marengo, e quivi simulare una
sembianza di battaglia. Rizzossi un arco trionfale sulla porta
d'Alessandria per a Marengo con gli emblemi delle Italiche, Germaniche,
Egiziache vittorie. Sul campo stesso del combattuto Marengo l'imperial
trono s'innalzava. Compariva Napoleone in una carrozza molto splendida,
e tirata da otto cavalli: non conobbe, quanto più grande sarebbe stato,
se in quei medesimi luoghi si fosse rappresentato con modestia e da
soldato; ma la vanità guastava la gloria. Stavano i soldati schierati,
molti memori delle portate fatiche in questi stessi Marenghiani campi:
Francesi, Italiani, Mamalucchi, sì fanti che cavalli: s'accostavano le
guardie nazionali, tutte in abito, ed in bellissimo ordine disposte:
magnifica comparsa poi facevano le guardie d'onore Milanesi venute a
Marengo per onoranza del nuovo signore. Stavano appresso gli ufficiali
di corte, i ciamberlani, le dame, i paggi, e molti generali in abiti
ricchissimi. Splendeva il sole a ciel sereno: i raggi ripercossi, e
rimandati in mille differenti guise da tanti ori, argenti, e ferri
forbiti, facevano una vista mirabile. Una moltitudine innumerevole di
popolo era concorsa: l'Alessandrina pianura risuonava di grida festive,
di nitriti guerrieri, di musica incitatrice. Napoleone glorioso venuto
al trono, e postovi l'imperatrice a sedere, scendeva dall'imperiale
cocchio; e montato a cavallo s'aggirava per le file degli ordinati
soldati. Le grida, gli applausi, i suoni di ogni sorta più vivi e più
spessi sorgevano, ed assordavano l'aria. Terminate la rassegna e la
mostra, ivi a sedersi sull'imperiale seggio ancor egli, essendo in lui
conversi gli occhi della moltitudine, tutti imperatore e vincitore di
Marengo con altissime voci salutandolo. Seguitava la battaglia simulata
fra due opposte schiere, moderando le mosse e gli armeggiamenti Lannes,
che dopo i nuovi ordini imperiali era stato creato maresciallo. Durò
dalle dieci della mattina sino alle sei della sera con diletto
grandissimo di Napoleone; la quale terminata, dispensò a parecchi
soldati o magistrati le insegne della legion d'onore, nuovo allettamento
pe' suoi disegni creato da lui novellamente, siccome quegli che
ottimamente conosceva i repubblicani de' suoi tempi. Sceso poscia dal
trono gettava le fondamenta di una colonna per testimonianza alle future
genti della Marenghiana vittoria: ivi si fermarono le gloriose
ricordanze. Arrivava Napoleone con tutti i grandi della corona il dì sei
maggio a Mezzana-Corte sulla sponda del Po, dove passato il fiume sopra
non so quale estemporaneo Bucintoro, fra le innumerevoli acclamazioni
dei popoli, che sulle due opposte rive tripudiavano, sulle terre del suo
Italico regno entrava. L'aspettavano in solenne pompa, il ricevettero,
il lodarono il prefetto dell'Olona, il guarda-sigilli Melzi, il
maresciallo Jourdan, che stava al governo dei soldati francesi
alloggiati nel regno Italico. Rispose secco in un momento, in cui
massimamente il suo cuore sarebbe dovuto aprirsi, e spander fuori da
tutte le vene fonti d'affezione.

Giunto a Pavia, fece sua stanza nel palazzo del marchese Botta, ad uso
di palazzo imperiale destinandolo, buon grado o malgrado che ne avesse
il marchese, che per verità poco si curava di questo Napoleonico onore.
Guardie d'onore, studenti addobbati, folle di popolo, arazzi spiegati,
fiori sparsi, lumi accesi, applausi infiniti testificavano l'allegrezza
dei Pavesi verso chi gli aveva avaramente, e crudelmente posti a sacco.
Vide volentieri l'università, che l'ebbe con queste parole, per voce del
rettore, e dei professori decani, lodato: «Voi assicuraste due volte
colla vittoria, o sire, la sorte d'Italia, e due volte fra i travagli
delle armi stendeste la mano generosa alle scienze profughe e mal
sicure. Allora fu, che questo tempio sacro alla sapienza venne da voi
rialzato all'antico splendore. Chiamati noi sotto l'ombra del vostro
scudo all'onorato ministero del suo culto, fummo ognora penetrati da
profonda riconoscenza. Il popolo Francese vi pose in capo la corona
imperiale; ma gli Italiani vi prepararono quella degli antichi loro re:
essi ve la offersero, voi l'accettaste, e la fronte piena d'alti
pensieri si fregierà di un duplice diadema. Questo è l'istante, che apre
libero il campo alla nostra gratitudine, e che ci guida a depositare a'
vostri piedi l'omaggio solenne della nostra comune esultazione. Voi, cui
circondano le pacifiche non meno, che le guerriere virtù, accogliete il
rispettoso nostro discorso, e vogliate esserci padre, e nume tutelare.
Apprenda da voi la posterità, che il genio delle armi unito a quello
delle scienze e delle arti forma la felicità delle nazioni. Venite
adunque fra noi, benefico e magnanimo eroe: per voi si diffonderanno
vieppiù tutte le fonti del sapere. Già l'Italia, l'illustre patria de'
Virgili, de' Galilei, de' Raffaelli ingrandisce le sue speranze sotto i
potenti vostri auspicj. Il cielo vi formò per le grandi cose, e poichè
tutto vi diede, vi conceda ancor lunghi e sereni giorni, onde compiere
l'opera della vostra beneficenza, e gli alti destini, che ci avete
preparati». Io ho voluto riferire questo discorso elogistico
dell'università di Pavia, perchè, sebbene del tutto non sia purgato, è
nondimeno a comparazione delle laide e deformi Italiane scritture di
quei tempi, limpido e puro di parole, e di stile non isconveniente al
soggetto.

Fu magnifico l'ingresso di Napoleone in Milano. Entrava per la porta
Ticinese, a cui fu dato nome di Marengo. Gli appresentarono i municipali
le chiavi posate sopra un bacile d'oro. Dissero, essere chiavi della
fedel Milano; i cuori aversegli già da lungo tempo acquistati. Rispose,
serbassero le chiavi; credere, amarlo i Milanesi, credessero, lui
amargli. Pervenuto, traendo e gridando lietissimamente una foltissima
calca di popolo, al Duomo, il cardinal Caprara, arcivescovo, fattosegli
incontro sulla soglia, giurava rispetto, fedeltà, obbedienza e
sommessione, augurava conservazione di sì gran sovrano, invocava
gl'incliti protettori della magnifica città Ambrogio e Carlo, acciocchè
a lui, ed a tutta la sua famiglia salute piena, e contentezza perenne
dessero. Terminate le cerimonie del tempio, il palazzo dei duchi ornato
a festa, e tutto esultante per l'acquistata grandezza accoglieva il
novello re.

Ed ecco che, saputo ch'era andato a Milano per la corona, il venivano a
trovare i deputati dell'Italiche e dell'estere città. Vennevi Lucchesini
portatore dei Prussiani onori, e delle Prussiane arti: recava da parte
del re Federigo l'aquila nera, e l'aquila rossa a Napoleone:
fregiatosene il sire, compariva con loro al cospetto de' suoi schierati
soldati. Queste cose si facevano per pungere l'Austria, perchè a questo
tempo il re Federigo, a ciò confortato da Lucchesini e da Hagwitz, si
era risoluto, con quale prudenza e felicità il mondo stupidito se l'ha
veduto, a secondare in tutto e per tutto i disegni di Napoleone
imperatore. Vennevi Cetto, inviato di Baviera, Beust, inviato
dell'arcicancelliere dell'impero Germanico, Alberg mandato da Baden,
Benvenuti balì mandato dall'ordine di Malta: mandovvi la montagnosa
Vallesia il landamanno Augustini: mandovvi l'adusta Spagna il principe
di Masserano, Lucca un Cotenna ed un Belluomini, Toscana un principe
Corsini ed un Vittorio Fossombroni: tutti venivano ad onoranza, ed a
raccomandazione appresso al potente e temuto signore.

Maggior materia era sotto i deputati della Ligure repubblica. Aveva
mandato il senato Genovese Durazzo doge, cardinale Spina arcivescovo,
Carbonara, Roggieri, Maghella, Fravega, Balbi, Maglione, Delarue,
Scassi, senatori. A loro maggiori carezze, più squisiti onori si
facevano. Studiavansi il ministro Marescalchi, ed il cardinale Caprara a
soddisfar loro con mense, con udienze, con complimenti. Le medesime
gentilezze usavano i ministri di Francia: ad ogni piè sospinto veniva
dato dell'altezza serenissima al doge, e di ambasciatori straordinari ai
senatori. Il signore stesso sempre gli guardava con viso benigno, e si
allargava con loro in melliflue parole. Brevemente, fra tanto
festeggiare non erano i Liguri legati la minor parte della comune
allegrezza. Le quali cose considerando coloro, che la natura di
Napoleone non conoscevano, chiamavano i Liguri fra tutti gli uomini
felicissimi, e felicissime sorti argomentavano per la piccola
repubblica. Ma quelli a cui era noto l'umore, stimavano che vi fosse
sotto qualche disegno, e dubitavano di qualche mal tratto. I Liguri
legati stessi, quelli almeno che non erano nella trama, perciocchè
alcuni vi erano, di tanti onori ed accattamenti si maravigliavano, e gli
animi non avevano del tutto sgombri da timore. Ammessi all'udienza del
signore, il videro sereno e lieto. Con esso lui dell'acquistato imperio
si rallegrarono, il commercio della prediletta Liguria instaurasse,
supplicarono. Rispose umanamente, conoscere l'amore dei Liguri, sapere
aver soccorso gli eserciti di Francia in tempi difficili; non isfuggirli
le angustie loro; prenderebbe la spada e gli difenderebbe: conoscere
l'affezione del doge, vederlo volentieri, veder volentieri con lui i
Liguri senatori: anderebbe a Genova; senza guardie come fra amici
v'anderebbe. Dopo l'udienza furono veduti ed accarezzati
dall'imperatrice, e da Elisa principessa, sorella che era di Napoleone,
sposata ad un Baciocchi, creato principe anch'egli. Tutti mostravano
dolce viso ai Liguri legati nella Napoleonica corte.

Presa in Monza la ferrea corona, e non senza solenne pompa a Milano
trasportata, si apriva l'adito all'incoronazione. La domenica ventisei
di maggio, essendo il tempo bello, ed il sole lucidissimo, s'incoronava
il re. Precedevano Giuseppina imperatrice, Elisa principessa in abiti
ricchissimi; ambe risplendevano di diamanti, dei quali in Italia meno
che in qualunque altro paese avrebbero dovuto far mostra. Seguitava
Napoleone portando la corona imperiale in capo, quella del regno, lo
scettro, e la mano di giustizia in pugno, il manto reale, di cui i due
grandi scudieri sostenevano lo strascico, in dosso. L'accompagnavano
uscieri, araldi, paggi, ajutanti, mastri di cerimonie ordinari, mastro
grande di cerimonie, ciamberlani, scudieri pomposissimi. Sette dame
ricchissimamente addobbate portavano le offerte; ad esse vicini con gli
onori di Carlomagno, d'Italia, e dell'imperio procedevano i grandi
ufficiali di Francia e d'Italia, e i presidenti dei tre collegi
elettorali del regno. Ministri, consiglieri, generali accrescevano la
risplendente comitiva. Ed ecco Caprara cardinale affaccendatissimo, e
rispettoso in viso, col baldacchino, e col clero accostarsi al signore,
e sino al santuario accompagnarlo. Non so se alcuno in questo punto
pensasse, avere da questo medesimo tempio Ambrogio santo rigettato
Teodosio tinto del sangue dei Tessalonici; ma i prelati moderni non la
guardavano così al minuto con Napoleone. Sedè Napoleone sul trono, il
cardinale benediceva gli ornamenti regj. Saliva il re all'altare, e
presasi la corona, ed in capo postolasi, disse queste parole, che fecero
far le maraviglie agli adulatori, cioè a tutta una generazione: _Dio me
la diede, guai a chi la tocca_. Le divote volte in quel mentre
risuonavano di grida unanimi d'allegrezza. Incoronato, givasi a sedere
sopra un magnifico trono alzato all'altro capo della navata. I ministri,
i cortigiani, i magistrati, i guerrieri l'attorniavano. Le dame
specialmente, in acconce gallerìe sedute, facevano bellissima mostra.
Sedeva sopra uno scanno a destra Eugenio vicerè, figliuolo adottivo. A
lui siccome a quello a cui doveva restare la suprema autorità, già
guardavano graziosamente i circostanti. Onorato e speciale luogo ebbero
nell'imperial tribuna il doge, ed i senatori Liguri; stavano con loro
quaranta dame bellissime e pomposissime. Giuseppina ed Elisa in una
particolar tribuna risplendevano. Le volte, le pareti, le colonne sotto
ricchissimi drappi si celavano, e con cortine di velo, con frange d'oro,
con festoni di seta s'adornavano. Grande, magnifica, e maravigliosa
scena fu questa, degna veramente della superba Milano. Cantossi la
solenne messa, giurò Napoleone; ad alta voce dagli araldi gridossi:
«Napoleone primo imperatore dei Francesi, e re d'Italia è incoronato,
consecrato, e intronizzato; viva l'imperatore e re». Le ultime parole
ripeterono gli astanti con vivissime acclamazioni tre volte. Con questo
splendore, e con quel di Parigi oscurò e contaminò Buonaparte tutte le
sue Italiane glorie; conciossiachè a colui, che od in pace, od in
guerra, non per la patria, ma per lui s'affatica, anzi questo
nell'abbominevole suo animo si propone, di servirsi dei servigj fatti a
lei per soggettarla, e porla al giogo, il mondo e Dio faran giustizia;
sono queste azioni scelerate, non gloriose. Se piacquero all'età, dico,
che l'età fu vile. Terminata la incoronazione andò il solenne corteggio
a cantar l'inno ambrosiano nell'ambrosiana chiesa. La sera, Milano tutta
festeggiava: fuochi copiosissimi s'accesero, razzi innumerevoli si
trassero, un pallone aereostatico andava al cielo; in ogni parte canti,
suoni, balli, tripudj, allegrezze. A veder tante pompe si facevano
concetti d'eternità; già gli statuali si adagiavano giocondamente sui
seggi loro.

Mentre con lusinghe e con onori s'intrattenevano in Milano il doge, ed i
Liguri legati, per un concerto con gli aderenti più fidi, un empio fatto
si tramava. Sollevava Napoleone a cose nuove la travagliata Liguria. Vi
si spargevano prima parole, poi aperti discorsi intorno alla necessità
dell'unione con Francia. Questo avevano significato le parole di
Napoleone, quando pochi giorni prima favellando al suo senato in Parigi
aveva detto, nissuna nuova provincia dover essere aggiunta al suo
impero. Allegavasi per suggestione e comandamento di lui da uomini
prezzolati nelle Liguri province, allora essere stata perduta la
independenza, quando fu fatta la rivoluzione; d'allora in poi essere
stata sotto diversi nomi, e reggimenti diversi Genova serva; aver lo
stato più pesi, che portar possa da se; potergli portare facilmente
congiunto con Francia; sperarsi invano che il potente non manomettesse
il debole; di ciò manifeste testimonianze aver dato l'Austria, che venne
come amica, la Francia come alleata; ripugnare la natura umana, sempre
superba, ai moderati desiderj, nè la giustizia regnare in chi troppo
può; essere cangiate le sorti d'Europa; preponderare oltre modo la
Francia, già abbracciare stringere da ogni parte pel Piemonte unito, e
pell'Italico regno obbediente l'esile Liguria; che starsi a fare, che
non si domanda l'unione a Francia! Giacchè non più si può comandare da
se, savio consiglio essere il comandare con altrui; le umili Genovesi
insegne non rispettarsi sui mari dai barbari buttati fuori dalle caverne
Africane, rispettarsi le Francesi, i Napoleonici segni avere a render
sicuri i Liguri navilj; così una sola deliberazione politica essere per
fare ciò che le antiche armi della repubblica più non potevano. A queste
parole si aggiungevano le adulazioni sulla felice condizione di esser
posti al freno di Napoleone eroe. Le giurisdizioni domandavano l'unione
con Francia, supplicava il senato Napoleone, la decretasse.

Avendo le arti e i comandamenti del signore di Francia e d'Italia
sortito l'effetto loro, acciocchè dai Genovesi s'implorasse quello, che
l'imperatore aveva ordinato che implorassero, comparivano al suo
cospetto in Milano il dì quattro giugno i Liguri legati. Girolamo
Durazzo doge, serbato dai cieli a veder ii fine della sua nobil patria,
ed al quale erano state celate le arti usate in Liguria, dopochè egli
era venuto a Milano, tutto pallido e sgomentato in cotal guisa orava:
«Portano i Liguri legati ai piedi di Vostra Maestà Imperiale e Reale i
voti del senato e del popolo Ligure. Prendendo il carico di rigenerar
questo popolo, voi vi addossate anche quello di farlo felice. A questo
solo il possono condurre la sapienza ed il valor vostro. Le mutazioni
introdotte nei popoli vicini, da loro intieramente segregandoci, rendono
la condizione nostra infelice, e necessariamente richieggono la nostra
unione con questa Francia, che voi tanto glorificate. Questi sono i
desiderj del popolo Ligure, questi ei manda ad esprimere all'augusto
cospetto vostro, questi per noi vi prega di esaudire. Le ragioni che a
questa deliberazione ci muovono, pruovano all'Europa, ch'ella non è
l'effetto di alcun impulso straniero, ma bensì il necessario
risultamento della nostra condizione presente. Degnatevi, o Sire, udire
benignamente la voce di un popolo, che nel tempi più difficoltosi sempre
si mostrò affezionato alla Francia: unite all'imperio vostro questa
Liguria, primo campo delle vostre vittorie, primo grado del trono, sopra
il quale vi siete per la salute di tutte le civili società seduto.
Siate, supplichiamovene, verso di noi tanto benigno, che consentiate a
darci la felicità, che dall'esser vostri sudditi deriva: nè più devoti,
nè più fedeli potrebbe la Maestà Vostra trovarne.»

Dettesi queste umili parole dal miserando doge, e porti i suffragi del
Ligure popolo al signore, rispondeva Napoleone: essere da lungo tempo
venuto a parte delle faccende del Liguri, a buon fine sempre averle
indirizzate; essersi accorto, che per loro era impossibile, che qualche
cosa degna dei padri loro facessero: l'avara Inghilterra chiudere a
piacer suo i porti, infestar i mari, visitar le navi: le Africane rapine
andare ogni ora più crescendo: essere servitù nell'independenza Ligure:
essere necessità ai Liguri di unirsi ad un popolo potente: adempirebbe i
loro desiderj, gli unirebbe al suo gran popolo volentieri, memore dei
servigi prestati: tornassero nella loro patria: visiterebbegli fra
breve, suggellerebbe la felice unione in Genova.

Lessersi i voti. A cagione che la Liguria non ha forza sufficiente per
mantenere la sua independenza, che gl'Inglesi non riconoscono la
repubblica, che chiuso è il mare dai Barbari, la terra dalle dogane,
supplicare il senato all'imperatore e re, la Liguria al suo impero
unisse. Seguitavano le condizioni: si soddisfacesse dallo stato ai
creditori Liguri, come a quei di Francia: si conservasse il porto franco
di Genova; nell'accatastare si avesse riguardo alla sterilità delle
terre Liguri, ed al caro delle opere; si togliessero le dogane e le
barriere tra la Francia e la Liguria; si descrivessero i soldati
solamente all'uso di mare; si regolassero per modo i dazi sugli introiti
e sulle tratte, che i proventi e le manifatture della Liguria ne
sentissero beneficio, le cause sì civili che criminali si terminassero
in Genova, od in uno dei dipartimenti più vicini dell'impero; gli
acquistatori dei beni nazionali fossero indenni e sicuri nel possesso, e
nella piena proprietà di loro. Avviluppossi Napoleone, rispondendo,
nelle ambagi, perchè dei patti della dedizione solo voleva osservar
quelli ch'ei voleva, non quelli che volevano i Liguri. Intanto
desiderando mitigare l'acerbità del fatto con un uomo di temperata e
prudente natura, mandava a Genova il principe Lebrun, arcitesoriere
dell'impero, perchè lo stato nuovo ordinasse a seconda delle leggi
Francesi.

Restava, che con le feste si celebrasse la perduta patria. Arrivava
Napoleone il dì trenta di giugno a Genova, tratto dal diletto di udire
le Genovesi adulazioni, e di vedere popoli servi. Tutta la città si
muoveva per vederlo. Veniva dalla Polcevera: l'incontrava la cavallerìa
a Campo Marone; le campane suonavano a gloria, i cannoni rimbombavano,
le fregate e i legni minori sorti nel porto esultando mareggiavano: chi
traeva alle ambizioni si componeva nei sembianti; le Genovesi donne
attentamente il guardavano per giudicare di che cosa sapesse; del popolo
chi si maravigliava, chi diceva arguzie da marinaro. Succedevano le
adulazioni dei magnati. Michel Angelo Cambiaso, creato sindaco da
Lebrun, si appresentava con le chiavi: Genova superba per sito, essere
ora superba per destino, disse: darsi ad un eroe: avere gelosamente e
per molti secoli custodito la sua libertà: di ciò pregiarsi; ma ora
molto più pregiarsi, le chiavi della città regina in mano di colui
rimettendo, che savio e potente più di ogni altro valeva a
conservargliela intatta e salva. Rispose benignamente, restituì le
chiavi. Spina, cardinale arcivescovo, sulla soglia della chiesa di San
Teodoro aspettandolo, col sacro turibolo l'incensava. Luigi Corvetto
presidente del consiglio generale, venuto alla presenza del signore,
favellava, avere lui liberato il buon popolo di Genova, averlo in
figliuolo adottato; essere quivi in mezzo a' suoi figliuoli, dimenticare
il Genovese popolo le passate calamità; ogni altro affetto in questo
solo affetto comporsi dello amore dell'imperatore e re; per questo
essere i Genovesi sudditi deditissimi; per questo i doveri più sacri
affortificarsi dalle affezioni più dolci: non isdegnasse, pregava, la
semplicità delle parole loro: eroe, sovrano, e padre, in buon grado
accettasse il tributo dell'ammirazione, dell'amore, e della fedeltà
loro. Poscia a nome proprio, e di Bartolomeo Boccardi, uomo di non
mediocre ingegno, e stato sempre dedito alla parte Francese, Luigi
Corvetto medesimo pregava felicità per la sua patria, chiamando
Napoleone più grande di Cesare, e confortandolo a cambiare l'antica
cesarea divisa in quest'altra _venni, vidi, felicitai_. Piacque la
squisita lusinga: Luigi Corvetto fu creato consiglier di stato. Bene ne
occorse ai Liguri, che, perduto l'antico nome, trovarono in Corvetto chi
affettuosamente gli amava, chi prudentemente gli consigliava, e chi
utilmente appresso al signor del mondo gli avvocava, non a sdegni, nè ad
antichi rancori in tempi tanto solenni servendo, ma solamente al
benefizio dei suoi compatriotti risguardando.

Queste smodate lodi a viso scoperto con tanta franchezza si ascoltava
Napoleone, ch'io non so qual fronte fosse la sua. Alloggiava al palazzo
Doria a quest'uopo diligentissimamente preparato. Terminati i
complimenti si veniva alle feste. Incominciossi dal mare. Faceva
magnifica mostra un tempio, che di Nettuno, o Panteon marittimo
chiamarono: eretto sopra un tavolato di navi, senza però che ciò
apparisse, perciocchè pareva fondato sopra un verdeggiante suolo, se ne
andava sulle marine acque per forza d'ignoti ordigni galleggiando. Una
gran cupola aveva per colmo, sedici colonne d'ordine Jonico il
sostentavano, le immagini dei marini Dei l'adornavano. Sulle due facce
interna ed esterna della cupola si leggeva una inscrizione, parto del
padre Solari, la quale significava, i Liguri augurare a Napoleone
imperatore e re l'imperio del mare, come già si aveva quello della
terra. Opera bella ed ingegnosa fu questo tempio: sopra di lei, condotta
che fu in mezzo al porto, sedeva Napoleone, i circostanti festeggiamenti
rimirando. Quattro isolette, che rappresentavano quattro giardini cinesi
adorni di palme, cedri, limoni, melaranci, melagrani, rinfrescati da
zampilli di acque limpidissime, coperti da una cupola listata di più
colori, ed adornata da quantità mirabile di campanelli, che messi in
moto dal continuo aggirarsi della macchina con dolce concento
tintinnavano continuamente, givano con morbide giravolte ora qua, ora là
a galla ondeggiandosi. Un numero innumerabile di battelli, burchietti,
schifetti, liuti, gondolette in varie guise ed elegantemente ornate,
facevano che alla instabilità del mare nuova instabilità di barche e di
vele si aggiungesse, e mille variati aspetti ad ogni momento agli occhi
dei risguardanti si raffigurassero. S'apriva la regata, o vogliam dire,
gara di navi in numero di sei: partite dalle tre porte di mare, due da
ciascuna con velocità maravigliosa contesero della vittoria, vinse la
bandiera del ponte di Spinola: gli applausi e le grida festose montavano
ai cielo. Fecesi notte intanto: diventò più bello lo spettacolo. Lumiere
di cristallo, che fra le colonne del galleggiante tempio stavano
sospese, subitamente accese gittavano sulle incostanti acque, che con
lampi di vario colore gli rimandavano, raggi di abbondante e
rallegratrice luce. Le cupolette dei giardini anch'esse illuminate
consentivano con la sopravvanzante luce del tempio. Fuochi in aria a
forma di stelle, secondochè insegna Vitruvio, si volteggiavano intorno
al tempio, ed ai quattro giardini cinesi. Le agili barchette, poste
fuori anch'esse i lumi loro, facevano apparire giri, guizzi, e baleni,
che con la piena luce dei tempio, e delle isolette da un canto si
confondevano, dall'altro a chi d'in sulle spiagge di lontano mirava,
l'oscurità della notte con la immagine d'innumerevoli e vaganti stelle
tempestavano. Alla dolce vista consuonava un soave ascoltare:
imperciocchè dalle cinesi isolette uscivano suoni e concenti
giocondissimi mandati fuori dai petti, e dagli appositi strumenti di
musici vestiti alla Cinese. Al tempo stesso le mura della città
risplendevano per una immensa luminaria; i palazzi e le case quasi tutte
avevano anch'esse i lumi accesi a festa: tutto l'anfiteatro della
superba Genova con maraviglioso splendore rispondeva ai marini
splendori. La torre della Lanterna accesasi ad un tratto da innumerevoli
lumi con bel disegno ordinati, trasse a se gli occhi dei festeggianti
spettatori, che con intense grida applaudirono. Accrebbe la maraviglia,
che bentosto prese a buttar fuoco dalla cima a guisa di volcano, come se
veramente volcano fosse. Nè i fuochi artificiati furono la parte meno
notabile del magnifico rallegramento; poichè due bellissimi tempj di
fuoco sorsero improvvisamente dalle due punte dei moli, ed altri fuochi
con mirabile artificio apprestati, ora si tuffavano nelle acque, ed ora
più vivi che prima fossero, ne uscivano. Così fra il molle ondeggiare,
il vago risplendere, il giocondo suonare, nasceva una scena, a cui niuna
può esser pari in dolcezza ed in grandezza.

Stette in queste allegrezze Napoleone sino alle dieci della sera: poi
sceso dal marino tempio se ne giva al magnifico palazzo di Girolamo
Durazzo, dove trovò nuovi e squisiti onori, nuova e squisita adulazione.
Festeggiavano con maggior pompa la servitù, che mai avessero festeggiato
a libertà, il che non dee recar maraviglia; la libertà piace a tutti, e
nissuno vuol piacere a lei; il dispotismo piace a nissuno, e tutti
vogliono piacere a lui. Diessi un festino sontuoso a Napoleone nel
palazzo pubblico in quel luogo stesso, dove i maggiori della spenta
repubblica tante volte prudentemente e fortemente sulle più gravi
faccende di lei avevano deliberato. Intervennero Giuseppina di Francia,
Elisa di Piombino. Fu allegra la festa; se mescolata di antiche
ricordanze, io non lo so. Cantossi l'inno Ambrosiano nella cattedrale di
San Lorenzo. Quivi giurarono nelle parole dell'imperatore l'arcivescovo,
ed i vescovi. Poi dispensò le insegne della legion d'onore, più eccelse
a Durazzo, Cambiaso, Celesia, Corvetto, Serra, Cattaneo, arcivescovo
Spina: presentò con dorate gioje Cambiaso, Durazzo, Corvetto, Gentile:
questi furono i premj, e i segni della spenta patria. Comandò che si
restituisse la statua d'Andrea Doria; quest'affronto mancava ad Andrea
atterrato dai giacobini, rinnalzato da Napoleone. Contento allo aver
fatti servi, e veduto comportarsi da servi i Genovesi, se ne tornava
Napoleone per Torino ai suo imperiale Parigi. Rimase al governo di
Genova il principe Lebrun, il quale temperatamente secondo la natura sua
procedendo, diede norma allo stato nuovo riducendolo alla forma di
Francia: ordinò con prediletto pensiero l'università degli studj; vedeva
i professori volentieri: tra il bene operare ed il buon ricompensare
cresceva il zelo ed in chi ammaestrava, ed in chi era ammaestrato;
l'università Genovese diventò fiorente. Passarono alcuni mesi tra
l'introduzione degli ordini Francesi, e la unione alla Francia:
finalmente orando Regnault di San Giovanni d'Angely, decretava il dì
quattro ottobre il senato, che i territorj Genovesi fossero uniti al
territorio di Francia. A questo modo finì uno dei più antichi stati, non
che d'Italia, d'Europa. Gl'innorpellamenti non mancarono nella bocca di
Regnault: fra tutti fu lepidissimo il suo trovato, che la Francia
distruggeva l'independenza di Genova, questo appunto significavano le
sue parole, perchè l'Inghilterra non la rispettava. Fu lieto il
principio; per la potenza di Napoleone tornarono in patria i Genovesi,
schiavi della crudele Africa.

La repubblica di Lucca anch'essa periva: così si verificava il detto di
Napoleone, che le monarchìe non potevano vincere le repubbliche. Diè
primieramente Piombino ad Elisa sorella, poi Lucca e Piombino a
Bacciocchi ed Elisa. Fossevi in Lucca un senato: soldati non vi si
scrivessero, ma tutti fossero soldati; tassa e tributo nissuno vi si
pagasse se non per legge. Le cariche, salve le giudiziali, non si
potessero conferire se non ai Lucchesi; principi di Lucca fossero
Bacciocchi ed Elisa: nella nobile Lucca Bacciocchi dominava.

Animato dall'osare, viemmaggiormente osava Napoleone: avviava Parma
all'unione con Francia: le leggi Francesi vi promulgava; già le
ambizioni Parmigiane si voltavano alla fonte Parigina, Moreau di san
Mery secondava l'imperatore piuttosto per piacere a lui, che a se,
perchè amava il comandare assai più che a modesto ed attempato uomo si
convenisse; ma dolce era il cielo, dolci gli abitatori, dolce il
comandare.

Mentre con trionfale pompa scorreva per l'Italia Napoleone, e
gl'Italiani stati rovinavano, tornava nella sua Romana sede il pontefice
Pio. Parlò agli adunati cardinali delle cose fatte e delle cose sperate,
molto beneficio per la religione, e per la Romana chiesa dal suo
Parigino viaggio promettendosi. Ordinate le faccende religiose in
Francia, aveva desiderato di compor quelle, che più vicino a lui avevano
romoreggiato, e gettato anzi larghe radici in tutte le parti d'Italia:
quest'erano le differenze tra la santa sede, e Ricci vescovo di Pistoja.
Aveva papa Pio sesto gravemente censurato con la sua bolla _auctorem
fidei_ le proposizioni del sinodo di Pistoja, massimamente l'ottuagesima
quinta; colla quale il sinodo dichiarava aderirsi alle quattro
proposizioni del clero di Francia. Quando poi la Toscana se ne viveva
sotto la reggenza imperiale fondatavi dai Tedeschi, era stato il Ricci
confinato nella sua villa dì Rignano. L'arcivescovo di Firenze
instantemente il confortava, e gravemente anche l'ammoniva, si
ritratasse. Il vescovo, stando sui generali, affermava, non avere mai
avuto le opinioni, che uomini perversi gl'imputavano: essere di mente,
come di cuore e di coscienza cattolico. Frattanto morto Pio sesto, ed
assunto al trono pontificale Pio settimo, scriveva, per mezzo del
prosegretario Consalvi, nuove lettere al nuovo pontefice, protestando
della sua riverenza verso l'autorità pontificia, fondata, come diceva,
su quella sacra scrittura, della sua adesione a tutte le verità
cattoliche, e dell'integrità della sua fede ortodossa. Queste cose
scriveva parte perchè, salva qualche restrizione mentale in lui, erano
vere, parte perchè la reggenza di Toscana, che procedeva molto
vivamente, lo spaventava: erano tempi molto diversi dai Leopoldiani. Non
soddisfecero le lettere. Gli si scrisse da Roma, o in modo formale e
speciale gli errori del sinodo ritrattasse, o il papa rigorosamente
procederebbe contro di lui con le censure. Gli fe' poi sentire da
Toscana, che se non accedesse senza indugio alcuno alle domande di Roma,
sarebbe stato portato in castel Sant'Angelo, per modo che non vedrebbe
più lume. Quest'erano le intimazioni della reggenza. In su questo,
vennero novellamente i Francesi ad occupar la Toscana. Compose allora il
vescovo una nuova e più lunga apologìa, nella quale ad una ad una
esaminando le ottantacinque proposizioni, le affermava ortodosse. Sulla
ottuagesimaquinta, e rispetto a quanto s'attiene alla dichiarazione del
clero di Francia, protestava, non credere aver fatto ingiuria a
quell'illustre chiesa, la sua dottrina accettando: avere il gran
Bossuet, al quale la comunione cattolica per tanti segnalati servigj
restava obbligata, i quattro articoli difesi e mantenuti: non avergli
lui nel suo sinodo, come dogmi addottati, ma come un mezzo potente e
sacro per mostrare i limiti, che dividevano le due potestà ecclesiastica
e secolare.

Rispetto poi alle regole di disciplina, essersi creduto, come vescovo,
asseverava, tenuto a riformar gli abusi: di ciò averne fatto il concilio
di Trento espresso precetto. Le medesime protestazioni di obbedienza e
di fede fece il vescovo, e le mandò al pontefice, quando passando per
Firenze, se n'andava in Francia all'incoronazione. Ma papa Pio, tornando
da Parigi, e ripassando per la capitale della Toscana, fece sapere a
Ricci, che l'abbraccerebbe volentieri, se prima volesse sottoscrivere
una dichiarazione. Voleva, che il Pistojese vescovo dichiarasse,
accettare con rispetto puramente, e semplicemente di cuore e di spirito
tutte le constituzioni apostoliche emanate dalla santa sede contro gli
errori di Baius, Giansenio, Quesnel, e loro discepoli dai tempi di Pio
quinto sino ai presenti, e specialmente la bolla dogmatica _auctorem
fidei_, che dannava le ottantacinque proposizioni estratte dal sinodo
Pistojese; ripruovare e dannare tutte e singole le proposizioni
sopradette nella conformità e significati espressi nella bolla;
desiderare, perchè fosse lo scandalo corretto, che la dichiarazione si
rendesse pubblica; protestare finalmente voler vivere e morire nella
fede della chiesa cattolica, apostolica, romana con sommessione
perfetta, ed obbedienza vera a nostro signore papa Pio settimo, ed a'
suoi successori, vicari di Gesù Cristo. Ricci stretto dai tempi, e
temendo che il rifiuto gli fosse apposto a pertinacia, sottoscrisse.
L'aspettavano il papa, e la regina nel palazzo Pitti: il pontefice
gittatosegli al collo, l'abbracciava, e fattolo sedere accanto a lui,
molto l'accarezzava, della presa risoluzione con esimie espressioni
commendandolo. Passate le prime caldezze, consegnava il vescovo nelle
mani del pontefice uno scritto, l'importanza del quale era, che per
mostrare la obbedienza e sommessione sua alla santa sede aveva
volentieri sottoscritto; ma stantechè tutta la sua coscienza riandando,
nissuna altra dottrina vi trovava, se non quella che era definita dalla
bolla di Pio sesto, per obbligo di verità e di coscienza era obbligato
dichiarare, come dichiarava, non mai avere o creduto, o sostenuto le
enunziate proposizioni nel senso eretico giustamente condannato dalla
bolla, avendo sempre avuto l'intenzione, che se qualche espressione
equivoca fosse trascorsa, questa incontanente fosse ritrattata e
corretta. Pregare conseguentemente, soggiungeva, il pontefice,
accettasse benignamente questa rispettosa dichiarazione, come
un'effusione del suo cuore. Appruovò Pio questa seconda dichiarazione,
affermando, non dubitare della purezza cattolica di Ricci, e ne farebbe
fede al concistoro. Ciò detto, con nuove dimostrazioni accarezzava il
vescovo. Scrissegli Pio da Roma lunghe ed affettuose lettere: avere
Ricci, affermava, per aver posposto l'amor proprio alla verità, ed alla
cristiana obbedienza, ad essere tramandato con gloria alla posterità, ed
il suo nome collocato fra quello degli uomini più illustri. Il lodò
nell'allocuzione al concistoro; ma il governo Toscano non lasciò stampar
l'allocuzione, perchè non si riaccendessero i fuochi spenti, e le
disputazioni non si rinnovassero. A questo modo Pio, vittorioso di
Napoleone, trionfava anche di Ricci, due avversari potenti, uno per la
forza dell'armi, l'altro per la forza delle opinioni. Tuttavia vi
rimasero in Italia semi e radici contrarie. I discepoli di Ricci non
solamente perseveravano nelle medesime sentenze, ma predicavano, Ricci
non avere apertamente ritrattato. In fatti egli è certo, che il vescovo
nelle sue giustificazioni per tal modo, sebbene copertamente, favellò,
che facilmente si scorgeva, nodrire opinione avversa all'infallibilità
del papa, ed a quella pienezza di potestà, che i curialisti di Roma
attribuiscono al Romano seggio.

Mentre pel concordato con Francia aveva il pontefice dato sesto alle
faccende religiose di quel regno, un altro pensiero mandava ad effetto,
dal quale confidava che dovesse risultare molto benefizio alla sedia
apostolica; e siccome per l'accordo fatto con Napoleone aveva posto
freno alla setta filosofica, così con un'altra deliberazione voleva
medicare dalle radici il male, che credeva provvenire dalla setta che
l'impugnava, pretendendo le massime e gli usi della chiesa primitiva. La
giurisdizione dà ai pontefici Romani nei paesi esteri la potenza
esterna, le informazioni e le insinuazioni la segreta. In quest'ultima
bisogna molto efficace opera prestavano i gesuiti, perciocchè dall'una
parte in virtù degli ordini loro ogni cosa che spiassero, facevano con
diligenti informazioni nota al loro generale in Roma, e questi al
governo pontificio; dall'altra consigliando i principi, ed ammaestrando
la gioventù, tiravano e chi reggeva e chi era retto là dove volevano,
soliti a voltar a fini mondani i mezzi della religione. Ordine
potentissimo era questo per comandare ai re ed ai popoli, e che dinota
in chi primamente il concepì, un capo gagliardo, ed una cognizione
profonda delle cose umane. Napoleone stesso col suo disordinato ed
incomposto procedere, non ebbe mai, per farsi padron del mondo, pensiero
così forte qual ebbero un fraticello di Spagna, ed un preticello di
Roma. Adunque i gesuiti, poichè, quantunque spenti, il loro spirito
viveva, gran maestri del saper accomodare i consigli ai tempi, con
sagacità maravigliosa spargevano; per questo appunto esser nate le
rivoluzioni, per questo la rovina dei reali seggi, per questo
imperversare una libertà scapestrata, per questo l'anarchia dissolvere
ogni buon ordine, perchè era stata soppressa la società loro; per questo
la filosofica e la giansenistica piena avere tutto allagato: a sì
potenti e sì ostinati nemici i re soli senza il papa, nè il papa solo
senza i re, nemmeno i re ed il papa insieme congiunti non poter
resistere, se non s'accosta l'opera ajutatrice, e tanto efficace dei
gesuiti: sedurre la filosofia gli animi ardenti ed allegri con torre il
freno alle passioni, sedurre il giansenismo gli animi ardenti e rigidi
con un'apparenza di santimonia e di austerità: non esser padroni i re
dell'ammaestrare i giovani a seconda dei pensieri loro, non esser
padrone il papa di piegar uomini male ammaestrati: necessario essere
l'ajuto di coloro, che radici buone sanno porre negli spiriti, e di
quanto gli spiriti concepiscono, e di quanto le mani fanno, possono
essere, e sono diligentemente informati: conspirare il volgo contro i
potenti, doversi accordare i potenti per resistere al volgo; nè un modo
qualunque al grand'uopo poter bastare; richiedersi il più alto, il più
stretto, il più generale: soli a questo fine valere i gesuiti; doversi
loro chiamare ad instaurazione della società sciolta, a salute dei
principi pericolanti, a rannodamento dell'Europa disordinata: o gesuiti,
o rivoluzioni da rivoluzioni; nè altro modo di salvamento trovarsi che
in loro. Queste cose spargevano, come se il mondo non sapesse, ch'eglino
solo allora si facevano i difensori dei sovrani, quando i sovrani si
facevano servi di loro.

Lo spavento è mal consigliero, perchè fa velo al giudizio. Alcuni
principi mossi dall'artifizioso parlare desideravano i gesuiti, non
pensando che per diventar padroni dei popoli, si facevano servi di
altrui. Nè anco in questo vi era sicurezza alcuna, poichè solamente le
monarchìe cattoliche, in cui vivevano i semi e le radici gittate dai
gesuiti, rovinarono per rivoluzioni, non le protestanti, dov'erano
ignote le dottrine e le arti loro. Del resto nissuno più apertamente e
più tenacemente dei gesuiti sostenne la dottrina, che fosse lecito
uccidere certi re. Supplicava il re Ferdinando di Napoli al papa,
acciocchè per ammaestrare la gioventù del suo reame nelle rette e
salutevoli dottrine, come diceva, vi rinstaurasse, siccome già in Russia
aveva fatto, la compagnia di Gesù. Il pontefice facilmente gliene
consentiva; un Gabriello Gruber la ordinava; misera condizione degli
uomini, che non san trovar rimedio ad un eccesso, se non coll'eccesso
contrario. Così fu principiata la risurrezione dei gesuiti dannati da un
papa, e da tutti i re, e fu principiata da un re, attivo cooperatore
della soppressione, e da un papa uscito dai benedettini, nemici acerrimi
dei gesuiti; opera, come strana nel principio, così immensa nel
risultamento. Se ciò fia con utile dell'umana società i nostri nepoti il
vedranno; ma se si debbe giudicare del futuro dal passato, pensieri
sinistri debbono annuvolar la mente degli uomini savj, che amano la
quiete degli stati, l'independenza dei principi, la libertà dei popoli.

Mentre il pontefice s'ingegnava di confermare la potenza novellamente
riacquistata, nuove ferite si apprestavano alla sanguinosa Europa.
L'assunzione di Napoleone al trono imperiale di Francia, aveva sollevato
gli animi di tutti i potentati, e dato loro cagione di temere nuovi
sovvertimenti, e nuova servitù. Solo la Prussia se ne contentava e se ne
rallegrava, perchè credeva, che più stabile fondamento all'ingrandimento
dei suoi stati fosse la nuova potenza di Napoleone, che l'antica
dell'Inghilterra e della Russia. Due cose massimamente si scorgevano
nell'esaltazione ed incoronazione di Napoleone; era la prima, che per
loro si veniva a torre ogni speranza del veder restituiti i Borboni,
l'altra che avendo acquistato l'autorità imperiale, aveva ridotto in
mano sua maggiore forza a far muovere i popoli della Francia dovunque
egli volesse; nè che fosse per usarne moderatamente, da nissuno si
confidava, manco dall'Austria. Oltre a questo si pensava, che non fosse
prudente di dar tempo a Napoleone, onde mettesse radici sul suo imperio.
Si portava opinione, che i repubblicani di Francia, e gli amatori del
nome Borbonico a quell'imperiale capriccio di Napoleone si fossero
risentiti, e divenuti meno inclinati ad ajutarlo, quando si venisse ad
una nuova mossa d'armi. Si conosceva ch'egli non era uomo da non usare
efficacemente la sua fresca potenza per solidarla, e che se gli si desse
tempo, sarebbe stato non che difficile, impossibile il frenarlo. Nè egli
pel desiderio ardentissimo del comandare troppo s'infingeva. Il suo
procedere già era da imperatore d'Occidente. Questo voler significare,
argomentavano, quegl'onori di Carlomagno offerti il giorno
dell'incoronazione tanto a Parigi, quanto a Milano, questo la corona
ferrea dei Lombardi, questo i motti che metteva fuori già fin d'allora,
che l'Italia fosse vassalla del suo impero. Aggiungevansi nella mente
dell'imperatore Alessandro alcune ragioni particolari di tenersi mal
soddisfatto dell'imperator Napoleone, delle quali la principale
consisteva nella uccisione del duca d'Anghienna, giovane di sua età, e
da lui specialmente conosciuto, ed amato. Da questi motivi era sorto
nelle principali potenze d'Europa il desiderio di una nuova collegazione
a difensione comune, ed a conservazione degli antichi stati contro la
Francia, il cui fine era o di accordarsi con Napoleone, se qualche
termine di buona composizione a beneficio dell'independenza dei consueti
sovrani con lui si potesse trovare, o di venire con esso lui al cimento
dell'armi, quando ancora era tenero su quel suo sovrano seggio. Nè
l'Inghilterra mancava a se stessa, non solo per l'antica nimicizia, ma
ancora pel pericolo che pareva sovrastare al cuore stesso del suo stato;
conciossiachè avesse Napoleone raccolto un esercito molto grosso sulle
coste della Picardìa e della Normandìa, minacciando d'invasione i tre
regni. Nè era privo di un sufficiente navilio, avendo allestito, oltre
alla grosse navi di guerra, una quantità considerabile di legni minori.
Secondavano le intenzioni dell'imperatore con calore grandissimo i
popoli di Francia con proferte di denari e di navi. Guglielmo Pitt, che
a questo tempo reggeva i consiglj del re Giorgio, aveva questo moto in
poco concetto, conoscendo, che pel prepotente navilio d'Inghilterra
difficile era l'approdare, più difficile l'acquistare piè stabile
nell'isola, prima che le sorti fossero definite. Ciò non ostante
l'apparato di Francia travagliava la nazione, ed interrompeva i
traffichi. Per la qual cosa intendeva con tutto l'animo a suscitar nuovi
nemici, e ad ordinare una nuova lega contro la Francia. A questo fine, e
già fin del mese d'aprile era stato concluso a Pietroburgo tra la Russia
e l'Inghilterra un accordo, col quale si erano obbligate ad usare i
mezzi più pronti ed efficaci per formare una lega generale, e che per
conseguire quest'intento adunassero cinquecentomila soldati, non
compresi i sussidj d'Inghilterra; il fine fosse d'indurre, o costringere
il governo di Francia alla pace, e ad una condizione in Europa, in cui
nissuno stato preponderasse sopra gli altri; evacuasse Napoleone
l'Annoverese e la settentrionale Germania, rendesse independenti
l'Olanda e la Svizzera, restituisse il re di Sardegna con qualche
accrescimento di territorio, desse sicurezza al re di Napoli, sgombrasse
da tutta Italia, compresa l'isola d'Elba. Già la Svezia e l'Austria
erano entrate in questa lega. Prima però che all'aperta rottura si
venisse, sì per vedere se ancora qualche modo di onesta composizione vi
fosse, e sì per aver comodità di fare i necessarj apprestamenti, e di
dar tempo agli ajuti di Russia di arrivare, si deliberarono gli alleati
a mandare a Parigi il barone di Novosiltzoff, perchè le proposte loro vi
recasse, e di un accordo conforme l'imperator Napoleone sollecitasse.

Già era l'inviato dei confederati giunto a Berlino, quando
sopraggiunsero le novelle dell'unione di Genova all'imperio di Francia;
accidente contrario alle dichiarazioni di Napoleone, ed agli interessi
dell'Austria in Italia. Arrestossi a tale improvvisa notizia
Novosiltzoff, donde, fatto sapere all'imperatore Alessandro il fatto,
era tostamente richiamato a Pietroburgo. Per questo medesimo accidente,
e pel caso di Lucca, che poco dopo si seppe, l'Austria più strettamente
si congiungeva con la Russia. Incominciarono i discorsi politici soliti
a precedere le guerre. Mandò dicendo l'Austria a Napoleone, desiderare
cooperar con la Russia e con l'Inghilterra al fine di un onesto e securo
pacificamento d'Europa: ciò avere desiderato prima della unione di
Genova e di Lucca, ciò ancora e molto più desiderare dopo. A tali
mortificazioni si risentiva Napoleone: rispondeva, poco sperare dalla
Russia, e dall'Inghilterra; l'Austria potere sforzarle a consigli
pacifici, perchè per venir contro Francia dovevano passare pe' suoi
territorj: ma non potersi fidar dell'Austria; armare lei in Polonia,
ingrossare fuor di misura in Italia, empiere il Tirolo di soldati: se
pur pace volesse, tirasse indietro dal Tirolo Italiano e Tedesco i
reggimenti novellamente mandati, cessasse ogni fortificazione nuova;
restituisse al pacifico numero i soldati posti alle stanze nella Stiria,
nella Carintia, nel Friuli, e nei territorj Veneti; dichiarasse
all'Inghilterra, volersene star neutrale.

Da questi discorsi si vedeva, che poca speranza restava di pace; nè
Napoleone era uomo capace di disfare per minacce ciò che aveva fatto, nè
l'Austria si voleva tirar indietro dalle sue risoluzioni, sapendo che
Alessandro già aveva avviato verso i suoi confini due eserciti ciascuno
di cinquanta mila soldati. Insorgeva adunque più vivamente ed a
Napoleone rappresentava il suo desiderio d'amicizia con Francia, di pace
di tutta Europa; ma essersi violato per gli ultimi accidenti in Italia
il trattato di Luneville, promettitore d'independenza per la Italiana
repubblica; essersi con nuove rovine di stati independenti spaventata
l'Italia: non dovere una sola potenza arrogarsi il diritto di regolare
da se gl'interessi delle nazioni con esclusione delle altre; richiedere
la Francia dell'osservazione dei patti; richiederla della dignità e dei
diritti delle altre potenze; offerire a norma delle condizioni stipulate
la concordia, offerirla ora, che con le armi ancora non si contendeva,
offerirla quando già si combattesse, e sempre essere parata a convenire,
salvi i trattati conclusi, e l'independenza delle nazioni.

Seguitarono queste protestazioni altri discorsi sul medesimo andare da
ambe le parti, nei quali e il desiderio di pace, ed il rispetto pei
dritti altrui si pretendevano. Intanto le armi si apprestavano.
L'imperatore di Francia, che con la celerità aveva sempre vinto, vedendo
la nuova lega ordita contro di lui, e la guerra inevitabile, stando
coll'animo riposato dal canto della Prussia, che accecata dalla
cupidigia di avere l'altrui, falsamente giudicava della natura di
Napoleone, ordinò incontanente all'esercito raccolto sulle coste di
Francia verso l'Inghilterra, marciasse in Alemagna, soccorresse alla
Baviera minacciata dall'Austria, ributtasse la forza colla forza. Poco
dopo, descritti nuovi soldati, si avviava egli medesimo verso i campi
d'Alemagna, sapendo quanta mole della guerra fossero il suo nome ed il
suo valore. Dal canto suo l'Austria commetteva all'arciduca Ferdinando,
giovane animosissimo, l'esercito Germanico, dandogli per moderatore
della sua gioventù il generale Mack, nel quale l'imperatore Francesco,
piuttosto per industri parole che per egregi fatti, aveva molta fede.

Dalla parte d'Italia, le condizioni delle cose militari erano le
seguenti. L'Austria, considerato quanta efficacia fosse per avere il
nome dell'arciduca Carlo, lo aveva preposto all'esercito Italico,
schierato sulle rive dell'Adige. I forti passi del Tirolo erano dati in
guardia all'arciduca Giovanni con una grossa schiera congiungitrice dei
due eserciti Germanico ed Italico. Si era fatto disegno, che a queste
forze si accostasse sbarcando in qualche parte d'Italia, un grosso ajuto
di Russi e d'Inglesi, che allora erano raccolti nelle isole di Corfù e
di Malta. Ma Napoleone, contuttochè principal cura avesse delle cose di
Germania, non pretermise quelle d'Italia, e poichè seppe che l'arciduca
Carlo era stato posto al governo della guerra, avendo più fede nella
fortuna di Massena che in quella di Jourdan, surrogava il capitano
Italico al capitano Germanico. Mandava intanto nuovi soldati, per modo
che tra Francesi ed Italiani Massena aveva un esercito fiorito, ed
uguale pel numero all'Alemanno, che sommava circa a ottanta mila
soldati. Stavasi Massena alloggiato sulla destra dell'Adige, pronto a
tentar il passo, come prima fosse dato il segno della battaglia.
L'imperatore di Francia, che in tutte le sue guerre poco curandosi delle
estremità, ed amando le guerre grosse piuttosto che le sparse, badava
sempre al cuore, perchè sapeva che a chi n'andava il cuore, ne andavano
anche le estremità, fece disegno d'ingrossare sull'Adige, con mandarvi
quella parte che sotto Gouvion San Cyr alloggiava nel regno di Napoli.
Il che, perchè con sicurtà potesse eseguire, aveva con sue pratiche, e
per mezzo del marchese del Gallo, ambasciadore del re a Parigi, indotto
Ferdinando a sottoscrivere un trattato di neutralità. S'obbligava per
quest'accordo il re a starsene neutrale durante la presente guerra, a
respingere colla forza ogni tentativo fatto contro la sua neutralità, a
non permettere che alcuna truppa nemica sbarcasse, o ne' suoi regni
entrasse, a non ricettare ne' suoi porti alcuna nave nemica, a non
commettere i suoi soldati, o le sue piazze ad alcun ufficiale o Russo,
od Austriaco, o d'altra potenza nemica, ed in questo capitolo
s'intendessero anche compresi i fuorusciti Francesi; il che
particolarmente accennava al conte Ruggiero di Damas. Dalla parte sua
Napoleone, fidandosi, come si spiegava, nelle obbligazioni e promesse
del re, consentiva a sgombrar il regno dei suoi soldati, ed a consegnare
i luoghi occupati agli ufficiali Napolitani. Si obbligava oltre a ciò, e
prometteva di conoscere, ed aver per neutrale nella guerra presente, il
regno delle due Sicilie. San Cyr marciava verso l'Adige.

I discorsi secondo il solito precedevano le armi, moderati dal canto
dell'arciduca, più vivi da quello del capitano Napoleonico. Quando poi
già le armi suonavano in Alemagna, e già la Baviera era invasa dagli
Austriaci, il principe Eugenio, vicerè d'Italia, pubblicava con parole
aspre contro l'Austria la guerra. Avere Vienna contro il popolo
Francese, contro il popolo Italiano risoluto la guerra: la casa
d'Austria, prevalendosi della nobile sicurezza e confidenza di Napoleone
imperatore, invadere i territorj di un principe dell'impero, solo perchè
fedele ai trattati, amico ed alleato si era conservato all'imperator dei
Francesi, ed al re d'Italia: ma non dubitassero, continuava dicendo,
Napoleone guidare gli eserciti; sopra di loro lui riposarsi, sopra di
lui riposassero, combattere a favor suo Iddio sempre terribile agli
spergiuri; combattere la sua gloria, la sua mente, la sua giustizia, il
suo valore, combattere finalmente la fedeltà e l'amore de' suoi popoli;
saranno, terminava, i nemici vinti.

Già si combatteva aspramente in Germania, quando ancora si riposava
dall'armi in Italia; imperciocchè a petizione dell'arciduca, che
desiderava, prima di combattere, sapere a qual via s'incamminassero gli
accidenti della guerra Germanica, si era fatto tra lui e Massena un
accordo, perchè le offese non si potessero cominciare prima dei diciotto
ottobre. Grande errore degli Austriaci fu questo, perchè cercar
definizione di fortuna in un sol luogo, potendo in molti, non fu mai
prudente consiglio. Aggiunge gravezza all'errore la congiunzione di San
Cyr con Massena, alla quale per l'indugio si poteva dar luogo prima del
combattere. Non commise simile errore Napoleone, che con incredibile
velocità dalle spiagge marittime della Picardìa alle sponde del Danubio
viaggiando, arrivò, e combattè gli Austriaci innanzi che i Russi
giungessero sul campo di battaglia in ajuto loro. Dall'errore
dell'Austria nacque, che l'arciduca fu, pei fatti di Germania, prima
superato che combattuto.

Già vincevano le Napoleoniche stelle. L'imperatore dei Francesi
arrivando in Alemagna innanzi che gli Austriaci avessero avuto tempo di
riuscir oltre i passi della Selva Nera, e di fortificargli, si
avventava, in ciò mostrando, oltre la celerità, una grandezza di
militari concetti straordinaria, contro il nemico tante volte vinto.
Trovossi Mack in pochi giorni cinto da ogni parte, segregato da Vienna,
ridotto dentro le mura di Ulma. Aveva vinto Napoleone una prima
battaglia a Vertinga, una seconda a Gunsburgo. Due accidenti
principalmente gli avevano aperto l'adito a queste vittorie, l'aiuto dei
Bavari, e l'aver calpestato, stimando più il vincere che l'osservanza
della fede, la neutralità della Prussia a Bareit e ad Anspach: il primo
fu cagione che i Francesi riuscissero sulla destra ad Augusta ed a
Monaco, sulla sinistra a Novoburgo, Ingolstadt e Ratisbona, quinci e
quindi alle spalle degli Austriaci. Per tale guisa non solamente furono
serrati gli Austriaci, ma fu ancora Mack separato dall'arciduca
Giovanni.

Spuntava appena il giorno diciotto ottobre, termine della tregua, che
sapendo già Massena, essersi venuto alle mani in Germania con prospero
successo de' suoi compagni, si deliberava a cominciar la guerra. Alle
quattro della mattina, dando due assalti uno sotto, l'altro sopra
Verona, si accingeva a sforzare sul mezzo il passo.

Imponeva a questo fine a Duhesme ed a Gardanne, che assaltassero il
ponte: era murato e rotto; ma Lacombe San Michele, generale
d'artiglieria, con un petardo, esponendosi a grave pericolo perchè i
Tedeschi fulminavano dalla riva sinistra, rompeva il muro, ed il
generale Chasseloup con pari valore riattava il ponte. Passarono i
soldati armati alla leggiera: ma fortemente pressati dai Tedeschi
correvano grandissimo pericolo. Non indugiò Gardanne a venire in
soccorso loro col grosso delle sue compagnìe, e rinfrescò la battaglia.
Si combatteva con molto valore e con vario successo da ambe le parti.
L'arciduca che aveva il suo campo a San Martino, mandò tostamente nuovi
soldati in soccorso de' suoi donde nasceva un più vivo e più generale
combattere; Duhesme ancor egli era passato con tutta la sua schiera. Per
quel giorno non fu compiuta pei Francesi, ancorchè avessero il
vantaggio, la vittoria, e fu loro forza di tornarsene ad alloggiare
sulla destra del fiume, conservando però in poter loro la signorìa del
ponte. Mancarono in questi fatti dalla parte dei Tedeschi circa tre mila
soldati tra morti, feriti e prigionieri, con qualche perdita di cannoni.
Nè fu senza sangue la vittoria pei Francesi scemati di un migliajo di
combattenti. Massena, o che il ritenesse il forte sito dell'arciduca, o
che volesse aspettare che San Cyr l'avesse raggiunto, o che desiderasse
prima di cacciarsi avanti, udire i fatti ulteriori di Germania, se ne
stette più giorni senza fare alcun motivo d'importanza. In questo gli
sopraggiunsero desideratissime novelle: avere tutto l'esercito di Mack,
salvo una piccola squadra fuggita sotto la condotta dell'arciduca
Ferdinando, deposto le armi, ed essersi dato, il dì diciassette ottobre,
vinto e cattivo in mano di Napoleone; il che importava l'annichilazione
quasi intiera delle forze Austriache in Alemagna. Napoleone imperatore
aveva in questi fatti per arte e per fortuna superato Buonaparte
generale e consolo. Cambiavansi le sorti dell'Italica guerra. Fu
l'arciduca obbligato a debilitarsi con mandar parte de' suoi in ajuto
dell'imperio pericolante del fratello. Sgomentaronsene i Tedeschi,
presero animo i Francesi. Massena udito il maraviglioso caso di Ulma, si
risolveva, senza frappor tempo in mezzo, ad assaltar l'avversario nel
suo forte alloggiamento di Caldiero. Il giorno ventinove ordinava il
passo del fiume. Duhesme e Gardanne erano destinati a varcare per
l'acquistato ponte, Seras a stanca al passo di ponte di Polo, Verdier a
destra più sotto tra Ronco ed Albaredo, luoghi già tanto famosi pei casi
di Arcole. Duhesme e Gardanne, passato il ponte, si erano allargati a
destra, Seras passato più sopra seguitava ad altro disegno le falde dei
monti, ed occupando le alture di val Pantena, che signoreggiano il
castello di San Felice, che con le artiglierìe aveva molto nojato i
Francesi al passo del ponte, aveva obbligato i Tedeschi a sgombrare da
Veronetta. Ciò diede abilità ad altre squadre di passare, massimamente
ai cavalli, per modo che gli Austriaci cacciati da tutti i siti, e
perfino da San Michele, si ritirarono con grave perdita, sempre però
animosamente combattendo, oltre San Martino. I Francesi pernottarono in
Vago. Si risolveva l'arciduca a far fronte a Caldiero, piuttosto
coll'intento di non cedere la possessione d'Italia senza combattere in
una giusta battaglia, che colla speranza di cambiare le condizioni della
guerra già troppo preponderanti in favor di Napoleone. Si ordinava la
mattina del giorno trenta l'arciduca alla battaglia, sprolungandosi a
destra fin sopra alle eminenze di San Pietro rimpetto al villaggio di
Fromegna, e distendendosi a sinistra verso l'Adige fin oltre a Gambione.
Questi siti erano diligentemente fortificati. Perchè poi in un caso
sinistro vi fosse luogo a far risorgere la fortuna, aveva adunato la
cavallerìa, ed un grosso corpo di ventiquattro battaglioni di granatieri
verso Villanova al bivio, dove la strada di Verona in due partendosi
porta da un lato a Monigo, dall'altro a Vicenza.

Il generale di Francia aveva partito i suoi in tre schiere: la mezzana
condotta da Gardanne, la destra da Duhesme, la sinistra da Molitor. Un
grosso ordinato alle riscosse, e composto dai granatieri di Partonneaux,
e dai cavalli di D'Espagne e di Monnet, se ne stava accampato in poca
distanza alle spalle. Massena, avendo inteso che le fazioni ordinate di
Seras e di Verdier avevano avuto il fine ch'egli si era proposto, si
deliberava ad attaccare la battaglia. Il primo a far impeto fu Molitor:
assaltò furiosamente, e furiosamente ancora fu risospinto. Fecersi
avanti Gardanne e Duhesme, e ben tosto si cominciò a combattere su tutta
la fronte da ambe le parti. Gardanne spingendosi avanti con estrema
forza, faceva piegare la fortuna in favor suo; perchè, cacciati da luogo
a luogo i Tedeschi, ancorchè fortemente contrastassero, s'impadroniva,
avventandosi con le bajonette, di Caldiero. La qual cosa vedutasi dalle
due ali estreme, si scagliarono ancor esse con forza contro il nemico,
ed il costrinsero a piegare: ma rannodatosi sulle eminenze, vi faceva
una ostinata difesa; tuttavia la giornata inclinava del tutto a favor
dei Francesi. Erano le quattro della sera: l'arciduca mandò avanti il
retroguardo, che, come narrammo, serbava alla ricuperazione della
battaglia; ne era reintegrata, e le cose si mantenevano in modo
bilanciate che non più in una, che in un'altra parte pendevano. Massena,
veduto il nuovo rincalzo, mandava innanzi anch'esso il suo retroguardo:
la zuffa divenne acerbissima e mortale; perchè così i granatieri ed i
cavalli Tedeschi, come i granatieri ed i cavalli Francesi, che
novellamente erano entrati nella mischia, facevano egregiamente il
debito loro. Prevalse finalmente la cavallerìa di Francia: resistevano
ancora i granatieri dell'arciduca, ma quei di Partonneaux, dato mano
alle bajonette, con tale vigorìa gl'incalzarono, che gli obbligarono a
dar indietro. Così i Tedeschi, lasciando la vittoria in potestà di chi
poteva più di loro, cedettero del campo, e si ritirarono alle batterie,
che l'arciduca aveva piantate sopra le eminenze che torreggiano oltre
Caldiero. Fu notabile questo fatto d'armi per la somiglianza dei disegni
orditi dai due avversi capitani, perchè ambidue ordinarono le ordinanze
con una prima fronte, e con una schiera di riserbo, ed ambidue in lei
posero un grosso nervo di granatieri, ed un battaglione fiorito di
cavallerìa. Perderono gli Austriaci trenta cannoni, e tremila
cinquecento soldati: i Francesi circa millecinquecento. Si portarono
egregiamente tutti i generali di Massena: si dolse l'arciduca di
Wukassowich, che trovandosi a campo a Campagnola, e standovi, come pare,
a mala guardia, si lasciò fare un assalto improvviso addosso, il che
disordinò i disegni del generalissimo d'Austria: tal'è l'incertezza
delle guerriere sorti; imperciocchè questo era quel Wukassowich, che
meritò tante lodi in queste storie di perito, animoso, e vigilante
capitano.

Mentre si combatteva a Caldiero, aveva l'arciduca mandato a sua destra
verso i monti una colonna di cinquemila soldati sotto la condotta
d'Hillinger col proposito di circuire e di combattere i Francesi alle
spalle. Questa mossa aveva ordinato, o che non sapesse che Seras assai
forte marciava su quelle medesime terre, o che credesse potere più lungo
tempo resistere a Caldiero. Ne nacque un grave accidente a danno delle
forze Austriache. Seras oltre procedendo, ed intromettendosi tra
Hillinger e l'arciduca, tagliò fuori la squadra segregata, e la ridusse
alla necessità dell'arrendersi.

Il fatto di Caldiero, la calamità d'Hillinger, gli ordini
dell'imperatore suo fratello non lasciarono più luogo ad elezione
nell'arciduca. Per la qual cosa la notte del primo novembre principiò a
tirarsi indietro per la strada di Vicenza: poi continuando, non
senz'arte, a cedere del campo, conduceva le sue genti più intere che le
perdite prime, e la presta ritirata potessero promettere, sulle sponde
della Sava, ponendosi alle stanze di Lubiana. Il seguitarono velocemente
i Francesi: raccolsero alcuni corpi, ma piccoli, disbrancati, e grossi
magazzini di viveri, principalmente in Udine e Palmanova. A questo modo
i fertili paesi delle terraferma Veneta, conquistati di nuovo dalle armi
vincitrici di Napoleone, furono tolti all'Austria. Solo la città di
Venezia restava in poter dei Tedeschi.

Era in questo mezzo tempo arrivato da Napoli San Cyr. Massena trovandosi
in necessità di seguitare a seconda l'arciduca nelle montagne della
Carniola e della Carintia, non voleva, per timore di qualche sbarco di
Russi e d'Inglesi, lasciare senza difesa i lidi Veneziani. Ordinava
pertanto a San Cyr, che si allargasse, e custodisse le spiagge dalle
bocche dell'Adige sino a Venezia. Questa provvidenza ebbe felice
successo, non contro i tentativi di mare, che nissuno fu fatto, ma
contro uno di terra. Napoleone, volendo prostrare le forze d'Austria,
che tuttavia tenevano le alte rupi del Tirolo e del Voralberga, aveva
mandato da Augusta Ney contro l'arciduca Giovanni, Augerau contro
Jellacich. Ney, guadagnato celeremente il passo di Scharnitz, occupava
il Tirolo Tedesco; poi guadagnato con la medesima prestezza il passo di
Sterzing, s'impadroniva del Tirolo Italiano, ritiratosene, o piuttosto
fuggitosene a grave stento l'arciduca per ricoverarsi nella Carniola.
Augerau cacciossi avanti Jellacich cedente da Voralberga: il capitano
Tedesco, trovate le strade del Tirolo chiuse da Ney, fu costretto alla
dedizione. La conquista del Tirolo partorì un altro effetto di grande
importanza. Un grosso di settemila fanti e mille cavalli, sotto la
condotta del principe di Roano, costretto a calarsi per le sponde della
Brenta verso i piani bagnati da questo fiume, incontratosi a
Castelfranco con San Cyr, dopo un furioso conflitto, fu obbligato, ad
arrendersi. Dopo questo fatto Massena securo alle spalle, vieppiù
innoltrava la sua fronte, e fermava gli alloggiamenti in Lubiana,
ritiratosene l'arciduca per internarsi nella Croazia, e di là nel
principato di Sirmio in Ischiavonia tra la Drava e la Sava. Seras
occupava Trieste. I soldati di Massena e di Ney si congiunsero a Villaco
ed a Clagenfurt: i due eserciti di Francia Germanico ed Italico si
congregarono alle future imprese del Danubio. Grandi, audaci, ed
ottimamente composte furono tutte queste mosse di Napoleone: il fine
rispose alla maestrìa, colla quale erano state concette. L'apparato
bellico dell'Austria, in men che non fece un mese, fu distrutto, e
l'imperator Francesco, privo quasi interamente delle forze proprie, non
aveva più altro rimedio che gli ajuti della Russia, sufficienti prima
delle rotte, insufficienti dopo: l'Italia sgombra, come ai primi tempi
di Napoleone, da uomini Alemanni.

Ambiva Napoleone di per se stesso gli stati altrui, e facilmente senza
cagione o pretesto se gli appropriava: molto più volentieri se gli
appropriava, quando se ne gli dava cagione. Di ciò con estremo suo
eccidio ebbe pruova il re di Napoli. Aveva Ferdinando, siccome per noi
si è narrato, stipulato la neutralità; ma quando appunto la guerra si
definiva in favor di Francia in Germania, e nell'Italia superiore,
essendo già corso oltre il suo mezzo il mese di novembre, arrivavano nel
golfo di Napoli due navi Inglesi con molte onerarie, sopra le quali
erano quindici mila soldati, dodici mila Russi venuti da Corfù, tre mila
Inglesi venuti da Malta. Sbarcarono soldati, armi e munizioni tra Napoli
e Portici, annunziando venire non solo per proteggere il regno, ma
ancora per correre verso l'Italia superiore in ajuto degli Austriaci.
Non fece il re, non bene considerando quel che potesse portare seco il
tempo futuro, alcuna dimostrazione nè protesta per impedire lo sbarco di
queste genti nemiche a Francia. L'ambasciador di Napoleone, viste le
insegne del nemico, molto acerbamente si risentiva, e calati
gl'imperiali stemmi dalla fronte del suo palazzo, richiedeva il re dei
passaporti, e l'infedele terra, come diceva, abbandonando, se ne partiva
alla volta di Roma. Per mitigarlo mandava fuori il governo un editto,
per cui prometteva ai Francesi, Italiani, Liguri, e ad altre nazioni
unite all'impero Francese, che sarebbero le proprietà loro, ed i
traffichi securi e salvi. Fu la dimostrazione indarno, perchè non solo
nissuna protestazione conteneva contro il moto dei confederati, ma
nemmeno portava alcun dispiacere di quello, che la Francia aveva sentito
sì gravemente. Gli effetti che ne seguitarono, e che per molti anni
tolsero al re la possessione del regno di qua dal Faro, saranno da noi
fra breve raccontati.

Vinceva Napoleone nei campi di Osterlizza una campale battaglia. Vinti i
Russi ausiliarj, fu talmente prostrata l'Austria, che fu costretta a
consentire a durissimi patti. Si fermarono a Presburgo d'Ungherìa il dì
ventisei decembre. Consentiva l'imperator d'Alemagna e d'Austria a tutte
le unioni dei territorj italiani: riconosceva le risoluzioni prese
dall'imperator di Francia rispetto a Lucca ed a Piombino, riconosceva
l'imperator di Francia, come re d'Italia, con ciò però che, seguìta la
pace generale, le due corone, a seconda delle promesse fatte
dall'imperator Napoleone, l'una dall'altra fossero separate, nè mai in
perpetuo potessero esser riunite: dava in potestà dell'imperatore
medesimo di Francia tutti gli stati dell'antica repubblica di Venezia a
lui ceduti pel trattato di Campoformio, e consentiva, che fossero uniti
al regno d'Italia, riconosceva ancora nei duchi di Virtemberga e di
Baviera la qualità, ed il titolo di re: cedeva a quest'ultimo, oltre
parecchi paesi situati sulle sponde del Danubio, il Tirolo, compresi i
principati di Brissio e di Bolzano, le sette signorìe di Voralberga, e
parecchi altri paesi sulle rive del lago di Costanza: dal canto suo
l'imperator Napoleone guarentiva l'interezza dell'impero d'Austria;
consentiva, che Salisburgo già dato all'arciduca Ferdinando di Toscana,
al medesimo impero si unisse, e si obbligava ad intromettersi appresso
al re di Baviera, perchè cedesse Visburgo all'arciduca in compenso di
Salisburgo.

Si mandava ad effetto il trattato. Venezia e gli antichi suoi territorj,
dopo otto anni di dominio Austriaco, tornavano sotto quello di Francia.
Venne Law Lauriston a prenderne possesso da parte del re d'Italia.
Confortava i Veneziani a star di buon animo, promettendo loro felicità,
e chiamandogli figliuoli di Napoleone; bella consolazione per certo a
tanti mali. Il dì diecinove gennajo arrivarono in Venezia per fondarvi
la terza servitù, i soldati di Napoleone, gli mandava Miollis, destinato
dai cieli a commettere in Italia duri fatti con molli parole. Arrivava
il dì tre di febbrajo in Venezia Eugenio vicerè, testè sposato ad Amalia
di Baviera. Fecersi i soliti rallegramenti, i quali, siccome quelli che
o costretti erano dalla forza, o procurati dall'adulazione, muovevano
piuttosto a compassione che a gioja.

A questo tempo si rinfrescavano le Napolitane ruine. Napoleone
vittorioso pensava a soddisfare all'ambizione ed alla vendetta. Già
sull'uscire del precedente anno aveva pubblicato, parlando a' suoi
soldati, queste parole: «Da dieci anni io feci quanto per me si potè,
per salvare il re di Napoli, e da dieci anni ei fece quanto per lui si
potè per perdersi. Dopo le battaglie di Dego, di Mondovì, e di Lodi
deboli forze gli restavano per resistermi: fidaimi nelle sue parole,
anteposi la generosità alla forza. Risolvè poscia Marengo la seconda
lega; aveva il re, di tutti il primo, incominciato la guerra; da suoi
alleati abbandonato a Luneville, solo e senza difesa rimase. Implorò
perdono, gliel concedei. Voi a Napoli già vicini avevate in poter vostro
il regno; i tradimenti io sospettava, le vendette poteva fare; novella
generosità amaimi; che sgombraste il regno, ordinaivi; la terza volta
restommi della salute sua la casa dei reali di Napoli obbligata.
Perdonerò io la quarta ad una corte senza fede, senza onore, senza
ragione? No; ceda dal regno la Napoletana famiglia; non può ella col
riposo d'Europa, coll'onore della mia corona sussistervi. Ite, marciate,
precipitate nell'onde quei deboli battaglioni dei tiranni del mare;
seppure a loro basterà l'animo di aspettarvi: ite, e mostrate al mondo,
come da noi si puniscano gli spergiuri; ite, e fate ch'egli presto
s'accorga, che nostra è l'Italia, che il più bel paese della terra ha
oramai gettato via dal collo il giogo d'uomini perfidissimi: ite, e
mostrate che è la santità dei trattati vendicata, che sono le ombre de'
miei soldati, sopravvissuti ai naufragi, ai deserti, a cento battaglie,
ed alle uccisioni nei porti della Sicilia, mentre tornavano dall'Egitto,
placate e paghe. Guideravvi mio fratello: partecipe della mia potenza,
partecipe de' miei consigli, in lui fidatevi, come io in lui mi fido».

A queste aspre e superbe parole del terribile vincitore d'Osterlizza
tenevano dietro consenzienti fatti. Giuseppe fratello con esercito
poderoso marciava contro il regno; gli aveva dato Napoleone,
conoscendolo irresoluto e solito a lasciarsi portare dalla volontà degli
altri, per compagno e sostenitore de' suoi consigli Massena. Pruovossi
Ferdinando di stornare la tempesta, con mandar Ruffo cardinale appresso
allo sdegnato signore per iscusare il fatto dello sbarco. Adducesse,
comandava, essere gli alleati stati troppo forti, lui troppo debole, nè
aver potuto impedire; pregasse concordia, promettesse ammende, offerisse
sicurtà. Nè vedeva il re, che Napoleone più serviva all'ambizione che
alla vendetta; imperciocchè quanto allo sbarco, vi si poteva rimediare
con qualche perdita di provincie o di denaro, senza venirne alla radice
ed all'intiera distruzione del regno. Quanto all'ombre dei soldati,
aveva Napoleone, dopo la uccisione, fatto amicizia col re; il che aveva
dimostrato in quale conto avesse il sangue e l'ombre loro. Nè si vede
perchè il re mandasse Ruffo cardinale a placar Napoleone, se non forse
perchè credeva, che per qualche somiglianza di natura fossero facilmente
per accordarsi. Mostrossi Napoleone inesorabile; gli piaceva Napoli;
preparava reali seggi ai fratelli; voleva, per le sue cupidità, fermare
in ogni luogo stati dipendenti intieramente da lui.

Quando pervennero a Ferdinando le novelle della volontà di Napoleone, si
ristrinsero insieme i suoi consiglieri per deliberare su quanto la
necessità del caso richiedesse. Pensava ad abbandonar Napoli, e
desideravano che i Russi ed Inglesi si mettessero a qualche forte passo
degli Abruzzi, per vietare ai Francesi l'entrata nel regno. Ma
l'imperatore Alessandro, che amava meglio la salute de' suoi soldati,
essendo anche l'impresa molto dubbia, aveva comandato per un corriero
espresso, che tostamente s'imbarcassero, ed in Corfù tornassero. La
ritirata dei Russi, che erano la più grossa parte rendè necessaria anche
quella degl'Inglesi. Gli uni e gli altri partirono, quelli per Corfù,
questi per Sicilia, lasciato Ferdinando nell'ultima ruina. Veduto che il
regno andava senza indugio in manifesta perdizione, si risolvette nel
consiglio, che il re si ritirasse in Sicilia, che seco conducesse la
famiglia, i ministri, e quanti soldati e denari potesse. Già il nemico
insultava da Ferentino, già si apprestava ad invadere le provincie. Si
deliberò altresì, che il figliuolo primogenito del re andasse in
Calabria per animare quelle popolazioni armigere, e sempre addette a chi
più accesamente le instiga. Era in questa provincia rotta e sanguinosa
il conte Ruggiero con qualche banda di regolari; si sperava, che i
popoli congiungendosi a loro, avrebbero potuto tener vivo il nome regio
fintantochè qualche favorevole accidente desse occasione di risorgere.
Lasciava Ferdinando la real sede il dì ventitrè di gennajo. Così finì
allora il suo regno, regno pieno, per la sfrenatezza dei tempi, di casi
lamentevoli ed atroci; ma non pertanto cessarono le opere crudeli, come
se fosse fatale che perpetuo sangue vi si versasse, o che il regno, o
che la repubblica vi dominassero, o che forestieri d'Inghilterra o che
forestieri di Francia la potestà del comandare vi esercessero.

Partito Ferdinando sul vascello reale l'Archimede, fu lasciata una
reggenza composta dal generale Naselli, dal principe di Canosa, da don
Michelagnolo Cianciulli, e da don Domenico Sofia. Era la città paventosa
delle cose avvenire; si temeva del popolo, dei Francesi, dei Calabresi.
Accrebbe il terrore un grave tentativo dei carcerati al serraglio, che
se avesse avuto effetto, Napoli sarebbe andata a ruina. Marciavano
intanto i Francesi alla conquista. Giuseppe fulminato vendetta contro la
corte, e promesso dolcezza al popolo, se si sottomettesse, velocemente
viaggiava contro la capitale. Correva a destra, a riva il mare, Regnier,
nissun ostacolo in nessun luogo incontrando, salvo in Gaeta, piazza
forte di sito, e custodita dal principe di Assia, capitano valoroso.
Intimato di resa, rispose negando. Assaltarono i Francesi il bastione di
Sant'Andrea, e se lo presero, non senza sangue. L'altra parte si
difendeva egregiamente; ma essendo i Napoleoniani grossi, lasciato genti
all'oppugnazione, passarono. Massena a sinistra senza impedimento alcuno
camminando, poichè Capua già si era data, arrivava ai quattordici di
febbrajo sotto le mura dell'appetita città. S'arresero castel Nuovo,
castel dell'Uovo, castel del Carmine, e castel Sant'Elmo. Entrava
Duhesme il primo con una scelta fronte di soldati leggieri sì fanti che
cavalli. Faceva il dì seguente il suo ingresso Giuseppe a cavallo con
molto seguito di generali, e con tutte le ordinanze in bellissima
mostra. Smontò al palazzo reale; trovollo squallido, e spogliato dai
fuggitivi. Addì sedici visitava la chiesa di San Gennaro; udita la messa
di Ruffo Cardinale, presentava il Santo con doni, primizie del futuro
regno. Tornatosi nella reggia sede dava le udienze ai magistrati, vedeva
con viso benigno la reggenza di Naselli; ma tosto la cassava per crearne
un'altra; fecene capo Saliceti. Erano nella serva Italia certe persone
perpetue, alcune perchè Napoleone le amava, altre perchè le disamava;
Vignolle, Menou, Miollis, Saliceti. Per far denaro si mantennero le
tasse vecchie, se ne imposero delle nuove; per far sicurezza, si tolsero
le armi ai cittadini, e si venne sul suono di far morire soldatescamente
chi le portasse. Queste minacce già tante volte fatte, ed anche eseguite
da ambe le parti, dimostrano, qual dolcezza di vivere fosse allora in
Italia.

Intanto le Calabrie non quietavano. Si era il duca di Calabria accostato
con un corpo di soldati uscito con lui da Napoli al conte Ruggiero, che
con una squadra riempiuta di soldati Siciliani, Tedeschi, Napolitani, e
con qualche misto di raunaticci, parte buona, parte pessima, aveva fatto
un alloggiamento fortificato sulle rive del Silo nel principato di
Salerno. Arso il ponte, schierava i suoi sulla riva. Parve il caso
d'importanza; vi fu mandato Regnier. Andò il Francese all'assalto, mandò
i Napolitani in rotta, perseguitò i vinti fino a Lagonero. Rannodaronsi
i regj a Campotenese; venne loro sopra Regnier il dì nove marzo, e con
un forte assalto gli risolvette facilmente in fuga. A stento salvossi il
conte con mille soldati tra fanti e cavalli. Il Francese vittorioso
s'inoltrava nella Calabria ulteriore; occupato Reggio, muniva di
presidio la fortezza di Scilla, posta alla punta d'Italia, dove è più
vicina alla Sicilia; il che dava e freno e sospetto agl'Inglesi, che in
Messina si erano raccolti a difesa dell'isola.

Per la vittoria di Campotenese tutto il corpo Napolitano guidato da
Rosenheim fu fatto prigioniero. Rodìo, che aveva veduto le guerre di
Ruffo, e con lui e per lui aveva combattuto, perseguitato aspramente da
Lecchi, fu preso nelle montagne di Pomarico. Sperava Regnier di
pigliarsi Michele Pezza, che il volgo chiamava fra Diavolo, uomo
facinoroso mandato da Palermo a sollevare i popoli; ma per l'audacia
propria, e per conoscere il paese, gli sfuggì di mano, tornandosene a
Gaeta. Molti de' suoi seguaci, gente da strada ed efferata, come egli,
presi nelle montagne di Rocca Guglielma, Monticelli, e Sant'Oliva,
furono incontanente dati a morte. Da un'altra parte Duhesme, oltratosi
nella Basilicata, cacciava i nemici da Bernarda e da Torre, ed entrava
in Taranto, città opportuna pel suo sito ad accennare ugualmente a Corfù
ed alla Sicilia. Alcuni rimasugli dei vinti si erano rannodati a
Castrovillari, ma combattuti da Regnier furono dispersi. Vi andarono
presi un Tchudi ed un Ricci, capitani di qualche grido, e molto
affezionati al nome del re. Sbaragliati i regolari, sorgevano, parte per
la mutazione del governo, parte per gl'instigamenti di Sicilia, parte
per amore della vendetta, parte per cupidigia del sacco, in diverse
parti della Calabria bande collettizie di soldati spicciolati, e di
uomini facinorosi, che mettevano la provincia a terrore, a ruba ed a
sangue. In questi orribili ravvolgimenti perdeva chi aveva, acquistava
chi non aveva; i buoni solamente perivano; i scellerati trionfavano. La
ferocia d'uomini quasi ancora selvaggi era stimolata da uomini feroci
per consuetudine; il male s'appiccava, e dominava in ogni parte.
Spargevansi voci, che la regina fomentasse questi moti; il che era vero
per qualche capo e per la guerra, non per le masse dei scelerati e per
gli eccessi. I Francesi ed i partigiani loro accrescevano questi romori,
e davan loro più credito coll'intento di seminar viemaggiormente
rancori, ed odj contro quel governo, che da loro era stato cacciato. Da
questi accidenti nasceva, che non solamente il desiderio di Ferdinando
diminuisse continuamente nelle popolazioni quiete, e negli uomini
facoltosi, ma ancora con minor avversione si vedesse il dominio dei
Francesi, avvisando ciò che era vero, che, siccome potenti e speditivi,
avrebbero posto freno a quella peste degli assassinj e delle ruberìe.
Questi umori non ignorava Napoleone. Però giudicando, che fosse arrivato
il momento propizio per mandar fuori quello che si aveva già da lungo
tempo concetto, nominava Giuseppe re delle due Sicilie. Annestava la
solita condizione, che le due corone di Francia e di Napoli non
potessero mai essere posate sul medesimo capo. I principi consentivano,
i popoli adulavano. Solo Carolina di Sicilia non si lasciava tirare alla
debolezza universale, l'acerbità dell'animo con l'altezza compensando.
Per questo Napoleone la chiamava Fredegonda, ed ella chiamava lui
assassino di principi, e tiranno Corso. Finalmente vi cadde ancor essa,
non per adulazione, nè per abiezione d'animo, ma per odio contro
gl'Inglesi; perchè, come diremo a suo luogo, venne un tempo, in cui non
piacendole il comandare frenato alla foggia degli ordini d'Inghilterra,
desiderò, come più conforme alla sua natura, il comandare assoluto di
Napoleone; per questo prese consiglio di accostarsi a lui.

La creazione del re Giuseppe fu sentita con qualche allegrezza in
Napoli, ma più dai nobili che dai popolani. Furonvi luminarie, spari,
feste, teatri, canzoni, sonetti al solito; e di questi sonetti, chi ne
aveva più fatto per Carolina, più ne faceva per Giuseppe. Vi furono
anche non insolite, ma indecenti cose. Il marchese del Gallo,
ambasciadore di Ferdinando a Parigi, rivoltatosi subitamente alla
fortuna di Napoleone, divenne ambasciadore di Giuseppe, poi incontanente
suo ministro degli affari esteri. Di tanto anteponevano gli uomini,
anche i nobili, l'ambizione all'onore! Nè miglior natura mostrò il duca
di santa Teodora, ambasciadore di Ferdinando in Ispagna, poco prima
mandato da lui a mansuefare il vincitore: accettò carica nella corte di
Giuseppe. Aveva certamente il duca l'animo esacerbato pel supplizio di
Caraccioli, suo parente; ma sarebbe stato più onorevole il non accettar
cariche da Ferdinando, che il non tenergli fede. Ruffo cardinale
esultando ricevè Giuseppe sotto il baldacchino. Vide l'età Maury
cardinale fare fallo ai Borboni di Francia, per profondersi a Napoleone,
vide Ruffo cardinale abbandonare i Borboni di Napoli per inchinarsi a
Giuseppe. Scusavansi con dire, avere amato le cose, non le persone; il
che sarà loro da ognuno facilmente conceduto. Tutti errarono, pontefice,
imperatori, re, cardinali, vescovi, preti, nobili, popolani. Almeno
imparassero i potenti a non giudicar gli uomini a norma di una
perfezione, che non è nel mondo, ed a conoscere la debolezza propria in
quella d'altrui. Ma tal è la superbia umana, che chi più può, si
persuade anche d'esser migliore, e tal è anche qualche volta la
perversità di lei, che alcuni credono, e vogliono far dimenticare i
falli proprj col punirgli in altrui. La Turchìa stessa, a cui Napoleone
aveva voluto torre quel granajo dell'Egitto, adulava. Il giorno
dell'assunzione di Giuseppe il suo inviato in Napoli cacciò fuori sulla
fronte del suo palazzo, in mezzo a non so qual luminaria, questo motto
in lingua Turca e Francese: _l'Oriente riconosce l'eroe del secolo_.
Vero è, che quest'era piuttosto adulazione Francese e Napolitana, che
Turca. Napoleone rideva a queste mostre, e vieppiù disprezzava la natura
umana.

Le vittorie di Lagonero e di Campotenese, avendo rotto le forze regie in
Calabria, tutto il paese era venuto, salvo alcuni moti incomposti, a
divozione dei Francesi. Solo Gaeta e Civitella di Tronto resistevano.
Poca speranza restava al re di far frutto, sebbene sapesse che non
mancavano mali semi contro il nuovo signore, se gl'Inglesi sbarcando
sulle terre Calabresi non avessero somministrato qualche forte soccorso
di battaglioni ordinati. Ma grandemente ripugnava ad una spedizione in
terra ferma Stuart, che essendo succeduto a Craig nel governo dei
soldati Britannici in Sicilia, continuava a starsene nelle stanze di
Messina. Gli pareva che il principal fine degl'Inglesi fosse la
conservazione della Sicilia. Nè ignorava che la spedizione sarebbe
pericolosa per l'isola, se riuscisse infelicemente, di nissun frutto per
la terra ferma, a cagione dell'eccessiva forza dei Francesi, se
riuscisse felicemente. Fortunato capitano non sarebbe lodato;
infortunato biasimato. Ma era a questo tempo giunto in Sicilia un uomo,
a cui piacevano le imprese avventurose: questi era Sidney Smith, che,
arrestata la fortuna prospera di Buonaparte in Oriente, si era persuaso
di poterla arrestare anche in Occidente. Stimolato dalla propria natura,
dalle preghiere di Ferdinando, e dalle instigazioni della regina, che
non poteva vivere se non ricuperasse ciò che le era stato tolto,
continuamente esortava Stuart alla fazione. Ma la prudenza dell'uno
superava l'audacia dell'altro, e niuna cosa si risolveva. Si deliberava
Sidney a fare qualche sforzo da se colle forze marittime per far vedere
a Stuart, che la materia era meglio disposta ch'ei non credeva. Per la
qual cosa partiva dalla Sicilia con qualche nave grossa da guerra e
molte annonarie, con intento di andar a visitare le coste di Napoli. Due
fini principalmente il muovevano; il primo di rinfrescar Gaeta, il
secondo d'incitare, e di provvedere d'armi e di munizioni le Calabrie.
S'appagava del suo primo intento; anzi lasciava nelle acque della piazza
un'armatetta di navi sottili, affinchè cooperasse alle difese.
S'impadronì dell'isola di Capri; la qual possessione il rendeva signore
del golfo di Napoli. Poscia radendo i lidi a seconda verso scirocco, ora
qua ora là si mostrava, e con la presenza, colle esortazioni, colle
somministrazioni vi manteneva vivo il nome di Ferdinando. Vi scoverse
inclinazioni favorevoli, ma non sufficienti perchè potessero fare da se.
Tornossene in Sicilia: con intente esortazioni tanto fece che il
prudente Stuart si lasciò muovere a tentare qualche fatto su quella
tribolata e tumultuosa terra. Sbarcava sul principiar di luglio con
circa cinque mila soldati sulle coste del golfo di sant'Eufemia:
chiamava, ma con poco frutto, le popolazioni a levarsi. Stava sospeso,
stante la freddezza dei popoli, se dovesse tornare alle navi, o
persistere sulla terra ferma, quando gli pervennero le novelle, che
Regnier con un corpo di circa quattro mila soldati aveva posto il campo
a Maida, terra distante dieci miglia dal mare. Udì al tempo stesso, che
una nuova schiera di tre mila soldati accorreva in soccorso di Regnier,
perciocchè la nuova della venuta degl'Inglesi già si era sparsa nelle
vicinanze. Si deliberava pertanto di assaltare il nemico innanzi che il
soccorso si fosse congiunto con esso lui. Era il generale di Francia
accampato sul pendìo di una collina boscata sotto il villaggio di Maida,
soprastando alla pianura di sant'Eufemia: folte selve rendevano i suoi
fianchi sicuri. Scorreva alla sua fronte il fiume Amato, che sebbene in
ogni luogo fosse guadoso, tuttavia per avere le sue rive ingombre di
paludi, difficoltava assai il passo agli Inglesi. Forte, come si vede, e
quasi inespugnabile era il sito di Regnier, e se vi avesse aspettato
l'inimico, la sua vittoria sarebbe stata certa. È da notarsi, che la
dimora degl'Inglesi in quei luoghi non poteva esser lunga, perchè
essendo il paese paludoso, esala, massime nella stagione estiva, miasmi
pestilenziali, radice di malattie molto mortali. Ma Regnier, o nel
proprio valore troppo confidando, o di quello del nemico troppo
debolmente giudicando, consentì al commettere all'arbitrio della fortuna
un'impresa certa. Calavasi adunque dalla bene promettente collina,
varcava il fatale fiume, e s'innoltrava nella pericolosa pianura. Forse,
oltre la confidenza di se stesso e de' suoi, che per verità valorosi
soldati erano, a questo partito il mosse l'avere con se qualche squadra
di cavallerìa, della quale l'Inglese mancava. Arrivavano in questo
mentre i tre mila; il quale accidente accrebbe nei Francesi l'opinione
del vincere. Si fece dalla sua parte avanti l'esercito d'Inghilterra: le
due emule nazioni venivano al cimento.

Incominciò la battaglia, correva il dì sei di luglio, dall'affronto
incomposto e sparso dei soldati armati alla leggiera: poi si venne alla
zuffa delle genti grosse. Trassero poche volte con gli archibusi: mossi
dall'emolazione, ed impazienti del combattere da lontano, s'avventarono
colle bajonette in canna gli uni contro gli altri. La mischia
spaventosa: vivi erano i Francesi, stabili gl'Inglesi. I primi, o
perchè, avendo creduto di andarne a sicura e facile vittoria, restassero
stupefatti all'inopinato rincalzo, od altra cagione che sel facesse,
cominciarono, dopo un breve menar di mani, massimamente sulla sinistra
loro, a piegare, poi andavano in fuga. Gli seguitarono velocemente
gl'Inglesi, ed aspramente gli pressavano, non poca uccisione facendone.
Volle Regnier ristorare la fortuna con assaltare colla cavallerìa la
sinistra del nemico, ma fecero gl'Inglesi sì immobile resistenza coi
tiri e colle bajonette, che fu costretto a rimanersene. Si pruovava
allora, poichè coll'assaltar di fronte non aveva fatto frutto, di girare
co' suoi cavalli intorno alla punta della medesima ala degl'Inglesi, e
di urtarla di fianco ed alle spalle; con che sperava d'indurre qualche
scompiglio nell'ordinanza. Già i cavalli circuivano; la battaglia
pericolosa per gl'Inglesi, quando un nuovo reggimento partito da
Messina, e testè sbarcato a Sant'Eufemia, arrivò sul campo, e postosi
dietro un po' di riparo che il terreno offeriva, fece fronte ai cavalli,
e coi tiri spesseggiando, non solamente arrestò l'impeto loro, ma ancora
gli costrinse alla ritirata più rotti che intieri. Dopo questo fatto i
soldati di Regnier si posero in fuga scomposti e sbaragliati, cercando
ciascuno salute senza ordine o norma, come meglio avvisava. Fu compiuta
la vittoria degl'Inglesi. Errò Regnier nell'essere sceso al piano: errò
nell'aver troppo disteso le ordinanze. Morirono dei Francesi settecento,
due mila vennero in poter dei vincitori, parte sul campo della
battaglia, parte a Monteleone, dove si erano ridotti. Ornò massimamente
la vittoria la presa del generale Compère. Dei dispersi, che furono un
grosso numero, molti venuti in mano dei Calabresi, furono crudelmente
ammazzati: alcuni condotti cattivi al cospetto di Stuart restarono
salvi.

La vittoria di Maida diè nuova cagione ai Calabresi di levarsi a romore:
ad uso barbaro ammazzavano quanti venivano loro alle mani. I Francesi
dal canto loro irritati contro uomini, che a nissun uso civile
attendevano, saccheggiavano ed ardevano tutte le terre che loro si
scoprivano contrarie, uccidendo i terrazzani, e nissun rispetto avendo o
al sesso, o all'età. La Calabria tutta fumava d'incendi e di sangue.
Furono i Francesi obbligati a sgombrarne. I sollevati, fatti padroni
delle coste, stabilmente vi si alloggiavano nei siti principali, donde
comunicando con Sidney Smith, che in questa bisogna si dimostrava
attivissimo, e da lui ricevendo armi e munizioni, le tramandavano
nell'interno del paese, e somministravano continua esca a quel grave
incendio. Amantea, Scalea, l'isola di Dina sulle coste della Calabria
citeriore, erano tenute dai Calabresi: Maratea, Sapri, Camerota,
Palinuro, ed altre terre del golfo di Policastro a loro parimente
obbedivano. Massa di cruda ribaldaglia erano queste, nè io sarò mai per
lodare quelli che le fomentavano: scelerati, la più parte, i gregari,
scelerati i capi. Pane di Grano, uno dei primi, era un prete infame
condannato per delitti a galera: Fra Diavolo, che imperversava più
vicinamente a Napoli, uomo convinto di più latrocini, ed assassinii:
ladri ed assassini a costoro si accostavano. Gl'Inglesi non gli potevano
frenare, ancorchè Stuart per l'umanità sua molto vi si affaticasse. I
Francesi, dove potevano, acerbamente si vendicavano, furore e crudeltà a
furore ed a crudeltà opponendo.

Il trionfo di Maida poco durava. S'ingrossavano di nuovo i Napoleoniani:
gli assassini erano cattivo fondamento; il capitano d'Inghilterra si
ritirava in Sicilia, solo lasciando un presidio nel forte di Sicilia, di
cui si era impadronito.

S'accalorava l'oppugnazione di Gaeta. Già per molti mesi l'aveva
virilmente difesa il principe d'Assia: vi morirono molti buoni Francesi,
fra gli altri il generale Vallelongue, uomo, in cui la dolcezza e
l'integrità della vita pareggiavano la scienza ed il valor militare,
l'uno e l'altro singolari. Il principe ferito gravemente fu portato in
Sicilia. Gli assedianti impedivano le sortite con aver tirato una
trincea dalla spiaggia di Mola sino all'altra estremità dell'istmo.
Impedivano colle batterie i soccorsi di mare; una breccia molto grande
era aperta nel muro della cittadella sino a piè della controscarpa: i
terribili granatieri di Francia pronti all'assalto. Si diede la fortezza
il dì diciotto luglio. Anche in questo fatto mostrò il generale
Campredon molta perizia nell'arte d'oppugnar le piazze, ed a lui
principalmente restò Napoleone obbligato dell'acquisto di Gaeta. Solo,
siccome quegli che la voleva sempre fare da maestro, perchè gli altri si
studiassero di fare, non che bene, meglio, si lamentò che Campredon vi
avesse consumato troppa polvere.

La resa di Gaeta avvantaggiò le condizioni dei Francesi nel regno. La
forte schiera che l'aveva oppugnata, andava a ricuperar le Calabrie; e
stantechè il nome di Massena era di molto terrore, gli fu dato il
governo della spedizione. Perchè un uomo terribile avesse potestà
terribili, decretava Giuseppe, fossero e s'intendessero le Calabrie in
istato di guerra: i magistrati civili e militari obbedissero a Massena:
creasse commissioni militari pei giudizi, ed i giudizi si eseguissero
senz'appello in ventiquattr'ore: i soldati vivessero a carico dei paesi
sollevati: i beni degli assassini e dei capi dei ribelli si ponessero al
fisco; i beni degli assenti ancor essi si confiscassero; chi non essendo
scritto alla guardia provinciale, fosse trovato con armi, si desse a
morte; i conventi che non dichiarassero i religiosi complici si
sopprimessero. Andava Massena alla spedizione; seguitarono dalle due
parti crudeltà inusitate. Lavria, Sicignano, Abetina, Strongoli incesi:
i Napoleoniani trucidavano i Calabresi nelle battaglie, nelle imboscate,
nei giudizi; i Calabresi ammazzavano i Napoleoniani, e gli aderenti loro
nelle case, negli agguati, nelle battaglie: il furore partoriva morti,
le morti furore: gli uomini civili divenivan barbari, i barbari vieppiù
s'imbarbarivano. Il Crati, fiume principalmente in cui furono gettati a
mucchi i cadaveri degli uccisi, portò con le acque sue al mare i rossi
segni della bestiale rabbia degli uomini. Durò lunga pezza la
carnificina: pure i Napoleoniani per la disciplina e per gli ordinati
disegni prevalevano. Il terrore e le uccisioni frenarono, non quietarono
la provincia: semi orrendi vi covavano, che ora in questo luogo, ora in
quell'altro ripullulavano, e facevano segno, che più potevano l'odio e
la rabbia che i supplizi: nè mai potè Giuseppe venir a capo dei
sollevamenti Calabresi, ancorchè usasse rimedi asprissimi, e qualche
volta anche dolcezza coi perdoni. Orrendi casi io raccontai, ma più
orrendi, se mi fia dato di terminare queste storie, sarommi per
raccontare, dai quali si vedrà, che se la dolcezza mescolata con la
crudeltà non fece frutto per pacificare le Calabrie, una crudeltà pura
il fece: feroce razza di Calabria, che non potè costringersi alla
quiete, se non con lo sterminio.

Risoluzioni infedeli, atti soperchievoli, guerra barbara insanguinavano
una costa dell'Adriatico: simili accidenti insanguinavano l'altra: di sì
lagrimevoli frutti fu pregno il tradimento fatto a Venezia. Erano le
Bocche di Cattaro, il più sicuro ricovero che si avessero i naviganti
nell'Adriatico, state cedute alla Francia pel trattato di Campoformio,
con tempo di sei settimane ad esserne messa in possessione. Spirato il
termine, e non comparsi gli ufficiali di Francia a prenderne
possessione, un agente di Russia, col quale concordavano, siccome Greci,
gran parte dei Bocchesi e dei Montenegrini, selvaggi abitatori delle
vicine montagne, sollevò il paese, predicando, che, poichè il tempo
buono della consegnazione era trascorso, i Francesi erano scaduti, ed il
paese padrone di se stesso. I comandanti Austriaci di Castelnuovo e
degli altri forti, l'intendevano ad un altro modo, e volevano serbar la
fede. Arrivava in questo mentre il marchese Ghisilieri commissario
d'Austria, per far la consegnazione; ma non che il suo mandato
eseguisse, perchè già i Francesi si approssimavano, consentì a sgombrar
il paese, lasciandolo in potere dei natìi, dei Montenegrini, e dei
Russi. Sgombrarono di mala voglia i comandanti Austriaci, e
sdegnosamente anche protestarono della violazione dei patti. Nè meno
sdegnosamente udì Vienna il fatto; fu il marchese dannato a carcere
perpetua in una fortezza di Transilvania.

La fede violata in Cattaro diè occasione a fede violata in Ragusi. I
Napoleoniani, non potendo più occupare Cattaro, s'impadronirono di
Ragusi, nissuna ragione contro quella pacifica ed innocente repubblica
allegando, ma solamente il pretesto di preservarla dalle scorrerìe dei
Montenegrini. Certo i soldati Napoleonici difesero Ragusi, dico la
città, perciocchè i Montenegrini orribilmente saccheggiavano il
territorio; ma Napoleone spense la repubblica congiungendola all'Italico
regno; singolar modo di preservazione. Sorse una guerra varia. Lauriston
tenuto in assedio in Ragusi dai Montenegrini era soccorso da Molitor,
che gli vinceva risospingendogli ai loro nidi delle montagne. Pure
stavano ancora minacciosi, ed infestavano con spesse scorrerìe il paese,
quando Marmont, con astuzia militare avendogli indotti a venir al piano,
con istrage grandissima prostrava tutte le forze loro. Guerra orribile
fu questa: i Montenegrini ammazzavano i prigioni, e gittavanne le teste
tronche fra le file dei compagni inorriditi: i Napoleoniani
perseguitavano sui monti loro i Montenegrini, e quando non gli potevano
avere per essersi nascosti nelle tane, ne gli cacciavano con fuoco e
fumo, come se fiere fossero, per uccidergli.

Cantava queste vittorie con gloriose promulgazioni, secondo la natura
sua, Dandolo, che era per Napoleone provveditore generale della
Dalmazia. Sì per certo, questo mancava allo scandalizzato mondo, che
dopo di aver veduto Pesaro commissario Austriaco in Venezia, vedesse
Dandolo provveditore Napoleonico in Dalmazia.


FINE DEL TOMO V.




INDICE DEL PRESENTE VOLUME


  1799

  Pensieri della corte di Sicilia                        _pag._ 6
  Suo trattato colla Gran Brettagna                             7
  E coll'imperatore Paolo                                       7
  E colla Porta                                                 7
  Cardinale Ruffo in Calabria                                   8
  Proni, Mammone, Sciarpa, Fra Diavolo, Decesari                8
  Vescovo di Policastro                                         8
  Il cardinale assalta Altamora e la distrugge                  9
  Gravina distrutta                                            10
  Lucera ed altre città si arrendono                           10
  Russi, Inglesi ed Ottomani sbarcano a Manfredonia            10
  Micheroux gli conduce                                        10
  Entrano in Foggia                                            10
  Salerno presa dai regj                                       10
  Aversa si dichiara pel re                                    10
  Proni negli Abruzzi                                          12
  Inglesi innanzi a Napoli                                     12
  Speciale, chi fosse                                          12
  Congiura dei fratelli Bacher                                 12
  Scoperta dalla San Felice                                    13
  Angustie dei repubblicani in Napoli                          13
  Ritrovi di Napoli, domanda di uno di essi                    14
  Canonico Luparelli                                           14
  Vincenzo Lupo                                                14
  Legge crudele                                                14
  Ritrovo dell'accademia dei nobili                            15
  Minaccia Pignatelli di Monteleone e Bruno Foggia             15
  E il ministro Doria                                          16
  Nome di Ferdinando abolito                                   16
  Fanatismo politico                                           17
  Eleonora Fonseca, scrive un monitore                         17
  Frate Michelangelo Ciccone traduce il Vangelo in
    volgar Napolitano                                          18
  Fra Benoni predica in piazza                                 18
  Arcivescovo di Napoli                                        18
  San Gennaro fatto democratico                                19
  Mantonè                                                      19
  Duchesse di Cassano e di Popoli                              20
  Schipani, Ettore de Ruvo e Belpuzzi escono alla guerra       20
  Ordinamenti di Mantonè                                       20
  Belpuzzi, Ruvo e Sciarpa sono rotti                          21
  Ruffo s'avvicina alla capitale                               21
  Fuorusciti Calabresi                                         21
  Principe di Roccaromana                                      22
  Prigionieri salvati da morte dal popolo                      23
  Mantonè esce alla guerra ma poi ritorna in Napoli            23
  Schipani fatto prigione                                      24
  Diserzione di Roccaromana                                    24
  Forte di Viviena assaltato                                   25
  Antonio Toscano                                              25
  Bacher condannato a morte                                    26
  Assalto e difesa di Napoli                                   26
  Luigi Serio                                                  26
  Writz Svizzero                                               27
  Crudeltà di Ruffo in Napoli                                  28
  San Gennaro degradato e in suo luogo posto Sant'Antonio      30
  Assalto ai castelli                                          31
  Deliberazione nei castelli                                   32
  Mejean comandante Francese                                   32
  Pensieri di Ruffo                                            33
  I castelli capitolano                                        34
  Nelson rompe la capitolazione                                36
  Mejean si arrende e sua infamia                              39
  Capua e Gaeta si arrendono                                   40
  Speciale ed altri carnefici                                  41
  Supplizio di Mario Pagano e Domenico Cirillo                 41
  Di Francesco Conforti                                        43
  Di Vincenzo Russo                                            43
  Pasquale Baffi                                               44
  Mantonè                                                      45
  Tradimento di Sassetta                                       45
  Supplizio di Eleonora Fonseca Pimentel                       46
  Generoso fine di Velasco                                     46
  Niccolò Fiani                                                46
  Gio. Battistessa                                             47
  Altri supplizi                                               47
  Ettore Ruvo                                                  47
  Francesco Caraccioli                                         47
  Numero delle vittime                                         49
  Cimarosa come liberato                                       50
  Ricompense al cardinale Ruffo ed a Nelson                    51
  Repubblica Romana in pericolo                                51
  Garnier capitola                                             54
  Froelich assedia Ancona                                      55
  Nuovo governo in Roma                                        55
  Conte Torriglioni                                            56
  Zaccaleoni e Dematteis                                       56
  Crudeltà dei Napolitani                                      56
  Monnier in Ancona                                            57
  Ammiraglio Woinowich                                         59
  Donato de Donatis                                            59
  Diserzione di Lahoz                                          59
  Generale Pino                                                61
  Scaboloni, Cellini e Vanni                                   62
  Guerra minuta intorno Ancona                                 63
  Ancona battuta dagli alleati                                 64
  Froelich sotto Ancona                                        65
  Lahoz ucciso, sue estreme parole                             66
  Skal mandato ad intimare la resa di Ancona                   69
  Monnier si arrende                                           69
  Mejean unico dei comandanti Francesi, infame                 70
  Stato della Francia                                          71
  Opinione in favore di Buonaparte                             73
  Sieyes e Barras favoriscono Buonaparte                       75
  Luciano Buonaparte                                           75
  Buonaparte arriva in Francia                                 76
  S'impadronisce del governo                                   77
  Richiama gli esuli                                           79
  Cabanis                                                      80
  Buonaparte pacifica la Vendea                                81
  Alletta i preti                                              81
  Onora la memoria di Pio VI                                   81
  Conclave in Venezia                                          82
  Buonaparte offre la pace all'Inghilterra                     84
  Sua lettera al re Giorgio                                    84
  Risposta                                                     84
  Dissapori tra Russia ed Austria                              85
  Buonaparte si guadagna Paolo imperatore                      86
  Paolo si volta contro gli alleati                            87
  Buonaparte riconosciuto dalla Prussia                        87
  Tenta l'Austria, ma indarno                                  88
  Buonaparte provvede alla guerra                              89
  Conferma Moreau all'esercito del Reno                        89
  Manda Massena a Genova                                       89
  Sue parole ai soldati                                        90
  Disposizione dell'esercito Francese in Italia                91
  Errori di Melas                                              92
  Disposizione dell'esercito Austriaco                         94
  Parole di Melas ai Genovesi                                  94
  Azzeretto fuoruscito Genovese                                95
  Battaglia di Cadibuona e di monte Ajuto                      96
  Savona presa dagli Austriaci                                 97
  Altre fazioni in riviera di Levante favorevoli
    agli Austriaci                                             98

  1800

  Disposizioni di Massena                                      99
  Melas ridotto a cattivo passo a Voltri                      101
  Costringe Massena a ritirarsi                               102
  Miollis combattuto da Otto                                  103
  Suchet si ritira oltre il Varo                              104
  Ventimiglia preso dai Tedeschi                              104
  Melas ingannato da Buonaparte                               105
  Descrizione di Genova                                       106
  Massena con quali forze difende Genova                      107
  Rossignoli capitano Piemontese                              107
  Azzeretto sotto Genova                                      108
  Otto governa l'assedio                                      109
  Soult ferito e prigione                                     111
  Fame e malattie in Genova                                   111
  Prezzo dei viveri in Genova                                 113
  Massena rende Genova                                        116
  Reggenza creata dai Tedeschi                                117
  Buonaparte scende dal San Bernardo                          118
  Lecchi guida la Legione Italiana                            119
  Buonaparte a Ginevra                                        120
  Disegno di Buonaparte                                       121
  Parole di Berthier ai soldati                               122
  Spirito dei soldati Francesi                                123
  Loro viaggio pel San Bernardo                               124
  Giungono all'Ospizio                                        126
  Forte di Bard                                               128
  Artificio di Berthier per iscansarlo                        130
  Altro stratagemma di Marmont                                130
  Il forte di Bard si arrende a Chabran                       131
  Lannes mandato a Chivasso                                   132
  Pavetti consiglia Lannes                                    132
  Buonaparte a Milano                                         134
  Riordina la Cisalpina                                       134
  Lannes prende Pavia                                         135
  Pensieri di Melas                                           135
  Murat s'impadronisce di Piacenza                            135
  Battaglia di Casteggio                                      136
  Otto si ritira vinto a Voghera                              137
  Errore di Buonaparte nel dividere l'esercito                139
  Desaix, Bondet e Monnier spartiti a diverse fazioni         139
  Gardanne prende Marengo                                     139
  Battaglia di Marengo                                        140
  Keim riprende Marengo                                       142
  Champeaux ucciso                                            142
  Stretta di Buonaparte                                       143
  Errori di Esnitz                                            143
  Arrivo di Monnier                                           143
  Cara-San-Cyr                                                143
  La vittoria pende a favore di Austria                       144
  Arrivo di Desaix                                            145
  Partito che prende Buonaparte                               145
  Desaix ucciso                                               146
  Kellermann decide la vittoria                               146
  Zach e i suoi Ungaresi si arrendono                         147
  Melas si ritira                                             147
  Perdite                                                     147
  Detto di Buonaparte a Kellermann                            148
  Melas patteggia una tregua                                  149
  Buonaparte come ricevuto a Milano                           150
  Qual governo vi stabilisca                                  151
  Petiet ministro di Francia                                  151
  Offerte di Buonaparte al re di Sardegna                     152
  Governo che stabilisce in Piemonte                          153
  Stato del Piemonte                                          153
  Ranza tornato in Piemonte                                   156
  Sette in Piemonte                                           157
  Prina consiglia lo smembramento del Novarese                157
  Stato di Genova                                             158
  Pestilenza a Genova                                         161
  Pio VII creato pontefice                                    161
  Giunge a Roma                                               162
  Vaubois comanda la Valletta di Malta                        164
  È assediato da Nelson                                       165
  Nicolò Isoard maestro di musica in Malta                    165
  Vaubois si arrende                                          166
  Isole Joniche fatte dipendenti dalla Turchia                167
  Nuovi apparecchi di guerra                                  168
  Marchese Sommariva in Toscana                               169
  Buonaparte manda Dupont a impadronirsi della Toscana        169
  Manda Monnier contro Arezzo e Clement contro Livorno        169
  Navi Inglesi sorprese                                       170
  Gli Aretini si difendono                                    170
  Arezzo presa e saccheggiata                                 171
  L'Inghilterra stimola l'imperatore                          171
  Forma degli eserciti Francesi ed Austriaci                  172
  Brune comanda l'esercito d'Italia                           172
  Macdonald varca lo Spluga                                   173
  Baraguey d'Hilliers scende in Valtellina                    173
  Come i Francesi varcassero lo Spluga                        174
  Bufera                                                      174
  Laboissiere giunge sulla cima ed è accolto dai religiosi    174
  Nuovo pericolo di Macdonald                                 175
  Giunge nella Valtellina                                     177
  Le ostilità incominciano                                    178
  Ruggiero di Damas condusse i Napolitani contro Francia      178
  Brune pensa a passare il Mincio                             179
  Errore di Dupont nel prendere Pozzuolo                      180
  È assaltato da Bellegarde                                   181
  È soccorso da Suchet                                        181
  Bellegarde rotto si ritira sulla sinistra dell'Adige        182
  Moreau vince a Hohenlinden l'arciduca Giovanni e
    stabilisce una tregua                                     183

  1801

  Bellegarde propone a Brune una tregua e perchè ricusata     184
  Laudon inganna Moncey                                       185
  Tregua tra Brune e Bellegarde                               186
  Sommariva e Ruggiero di Damas mettono in moto la Toscana    187
  Pino mette in fuga i Napolitani                             187
  Murat va contro Napoli                                      188
  Carolina va a Pietroburgo e implora la protezione di Paolo  189
  Paolo manda Lewashew in Italia                              189
  Tregua tra Francia e Napoli                                 189
  Trattato di Luneville                                       190
  Altro trattato tra Francia e Napoli                         191
  E tra Francia e Spagna                                      191
  Stato della religione in Francia                            194
  Buonaparte la favorisce                                     196
  Concilio di Parigi                                          196
  Seguaci di monsignor Ricci in Italia                        198
  Benedetto Solaro vescovo di Noli                            199
  Pio VI condanna le dottrine dei vescovi giurati             199
  Pensieri di Buonaparte su queste contese teologiche         201
  Sua opinione sui giansenisti                                201
  Cardinali Consalvi, monsignor Spina, e il padre Caselli
    mandati dal papa a Parigi                                 203
  Giuseppe Buonaparte, Cretet e Bernier conchiudono
    il concordato                                             203
  Concilio nazionale di Parigi disciolto                      205
  Contrarietà a Roma pel concordato                           205
  Decisione del cardinale Albani e del padre Merenda          207
  Pio ratifica il concordato                                  209
  Circolare del consolo ai vescovi                            210

  1802

  Sue regole di disciplina ecclesiastica                      211
  Parole del papa in concistoro                               213
  Pensieri del consolo sul Piemonte                           215
  Marchese di San Marsano in Parigi                           215
  Vittorio Alfieri                                            215
  Paolo imperatore di Russia strozzato                        216
  Nuova costituzione data al Piemonte                         216
  Deputati Piemontesi a Parigi                                217
  Buonaparte tenta Alessandro                                 217
  Tende alla monarchìa                                        219
  Jourdan levato dal governo di Torino, e Menou mandato
    in suo luogo                                              220
  Murat come si governa col papa e col re di Napoli           222
  Suo decreto contro gli esuli Italiani                       222
  Fa lo stesso la Cisalpina                                   223
  Re di Etruria                                               224
  Saliceti mandato a riformar Lucca                           225
  Morte del duca di Parma                                     226
  Moreau di san Mery mandato a governar Parma                 226
  Artifizj di Buonaparte in Italia                            226
  Consulta di Lione e persone mandatevi                       229
  Buonaparte a Lione                                          231
  È nominato presidente della Cisalpina                       232
  Risposta di Buonaparte                                      233
  La Cisalpina mutata in repubblica Italiana                  234
  Prina                                                       234
  Melzi vicepresidente                                        234
  Nuova costituzione; ordini ecclesiastici                    234
  Ordini civili                                               235
  Primo ministro di Finanza                                   237
  Ceroni esiliato                                             238
  Teuillet e Cicognara                                        238
  Opere di magnificenza                                       239
  Sospetti delle potenze                                      239
  Scrittura di Buonaparte                                     240
  Nuova costituzione a Genova                                 241
  Saliceti ministro a Genova                                  243
  Statua a Colombo e a Buonaparte                             244
  Famiglia Buonaparte originaria di Sarzana                   244
  Carlo Emanuele abdica in favore di Vittorio Emanuele        245
  Buonaparte unisce il Piemonte alla Francia                  245
  Condizione degli stati d'Italia                             246

  1803

  Lodovico re di Etruria muore                                247
  Reggenza di Maria Luisa                                     247
  Murat governa la Toscana                                    247

  1804

  Febbre gialla di Livorno                                    248
  Dottore Palloni                                             253
  Concordato per l'Italia                                     258
  Buonaparte tende alla corona                                260
  Duca d'Anghienna ucciso                                     262
  Napoleone imperatore de' Francesi                           262
  La Prussia ve lo incita                                     262
  Marchese Lucchesini ministro di Prussia                     264
  Protesta di Luigi XVIII                                     264
  Pio VII chiamato a Parigi                                   265
  Opposizioni delle corti                                     265
  Discorso di Pio in concistoro                               268
  Come trattato da Buonaparte                                 272
  Detto di Buonaparte a Cervoni                               273

  1805

  Deputati Italiani a Parigi                                  275
  Discorso di Melzi                                           275
  Napoleone dichiarato re d'Italia                            277
  Parole di Napoleone in Senato                               279
  Eugenio vicerè d'Italia                                     280
  Melzi guarda sigilli                                        280
  Napoleone in Piemonte                                       280
  Colloquio del papa e di Napoleone a Torino                  281
  Finta battaglia a Marengo                                   282
  Lannes maresciallo                                          283
  Napoleone a Pavia                                           284
  Discorso del rettore dell'università                        284
  Napoleone a Milano                                          285
  Caprara arcivescovo                                         285
  Lucchesini a Milano                                         286
  Altri ambasciatori                                          286
  Napoleone come tratta i legati Liguri                       287
  Incoronazione                                               288
  Napoleone unisce la Liguria alla Francia                    290
  Discorso del doge Durazzo                                   292
  Principe Lebrun a Genova                                    292
  Napoleone a Genova                                          292
  Luigi Corvetto                                              295
  Bartolomeo Boccardi                                         295
  Napoleone ritorna a Parigi                                  299
  Lebrun come governa Genova                                  299
  Fine della repubblica di Lucca                              300
  Pio ritorna a Roma                                          300
  Ricci vescovo di Pistoja                                    301
  Sua ritrattazione                                           303
  Gesuiti                                                     305
  Sono rinnovati                                              307
  Gabriele Gruber                                             307
  Risentimento delle potenze contro Napoleone                 308
  Guglielmo Pitt                                              309
  Trattato di Pietroburgo                                     310
  Barone di Novosiltzoff mandato a Parigi                     310
  Dichiarazioni dell'Austria                                  311
  Arciduca Ferdinando comanda l'esercito Austriaco            313
  Generale Mack                                               313
  Arciduca Carlo coll'esercito d'Italia                       313
  Arciduca Giovanni                                           313
  Massena comanda l'esercito d'Italia                         313
  Re di Napoli si dichiara neutrale                           314
  San Cyr marcia verso l'Adige                                315
  Manifesto del vicerè                                        315
  Errore dell'arciduca                                        315
  Vittorie di Napoleone                                       316
  Massena assalta Verona                                      317
  Mack si arrende con tutto l'esercito                        318
  Battaglia di Caldiero                                       319
  L'arciduca si lagna di Wukassowich                          321
  Hillinger si arrende a Serras                               321
  Ritirata degli Austriaci                                    322
  Principe di Roano si arrende a San Cyr                      323
  Il re di Napoli rompe la neutralità                         324
  Napoleone vince ad Osterlizza                               325
  Pace di Presburgo                                           325
  Le provincie venete unite al regno d'Italia                 326
  Parole di Napoleone contro il re di Napoli                  326

  1806

  Giuseppe marcia contro Napoli                               327
  Cardinal Ruffo mandato a Napoleone                          328
  Re di Napoli abbandonato dagl'alleati                       329
  Ferdinando si ritira in Sicilia                             329
  Francesi assaltano Gaeta                                    330
  Entrano in Napoli                                           330
  Saliceti capo della reggenza a Napoli                       331
  Ruggiero di Damas rotto                                     331
  Rodio preso                                                 332
  Frà Diavolo                                                 332
  Moti in Calabria                                            332
  Giuseppe re delle due Sicilie                               333
  Marchese del Gallo                                          334
  Cardinal Ruffo                                              334
  Inviato Turco a Napoli                                      335
  Stuart comanda le forze Britanniche in Sicilia              335
  Sidney Smith in Sicilia                                     336
  S'impadronisce di Capri                                     336
  Sbarco d'Inglesi in Calabria                                337
  Battono Regnier a Maida                                     337
  Generale Compère prigione                                   339
  I Calabresi si sollevano                                    340
  Pane di Grano e frà Diavolo                                 340
  Gl'Inglesi ritornano in Sicilia                             341
  Principe d'Assia ferito in Gaeta                            341
  Gaeta si arrende                                            341
  Campredon come ripreso da Napoleone                         341
  Massena mandato in Calabria                                 341
  Crudeltà                                                    342
  Bocche di Cattaro si sollevano                              343
  Marchese Ghisilieri condannato e perchè                     343
  I Francesi s'impadroniscono di Ragusi                       344
  Marmont spegne i Montenegrini                               344
  Dandolo provveditore                                        344


FINE DELL'INDICE.

 STORIA D'ITALIA

                          DAL 1789 AL 1814


                               SCRITTA
                           DA CARLO BOTTA

                               TOMO VI



                              CAPOLAGO
                         _presso Mendrisio_
                        Tipografia Elvetica

                            MDCCCXXXIII




STORIA D'ITALIA




LIBRO VIGESIMOTERZO

SOMMARIO

      Guerra di Napoleone col re di Prussia; gran ruina di
      quest'ultimo. Adulazioni degl'Italiani verso Napoleone.
      Trattato di Fontainebleau, che toglie il Portogallo ai
      Braganzesi. Toscana tolta alla stirpe di Spagna, ed unita alla
      Francia sotto l'autorità di Elisa, sorella di Napoleone.
      Operazioni della giunta creata in Toscana. Descrizione delle
      miserie d'Italia. Opere magnifiche di Napoleone. Toglie la
      Spagna ai Borboni. Giovacchino re di Napoli, Giuseppe di
      Spagna. Giovacchino va ad assumere il regno, feste che gli si
      fanno, principj, e natura del suo governo. Setta dei
      Carbonari, come, quando, dove e perchè nata, e quali erano i
      suoi riti. Napoleone si volta contro il papa, unisce le Marche
      al regno Italico, occupa Roma, fa oltraggio al papa:
      protestazioni fortissime di Pio settimo. Dolorose vicende
      nelle Marche per motivo dei giuramenti richiesti ai magistrati
      ed agli ecclesiastici.


Il re Federigo sentiva i frutti delle gratitudini Napoleoniche. Vinta
l'Austria per avere la Prussia imprudentemente tenuta la neutralità,
insorgeva Napoleone a vincere la Prussia, dopo di aver prostrato
l'Austria. Usò le insidie, le insolenze e le usurpazioni per farla vile
agli occhi del mondo; poi assalti più aperti per farla risentire, non
dubitando di vincerla. Invase l'Hannover, ed operò ch'ella l'accettasse
in proprietà, dono funesto per la riputazione, funesto per gli effetti.
Offese la Germania nel caso del duca d'Anghienna; non risentissi la
Prussia. Portò pazientemente il re l'incoronazione Italica, l'unione di
Genova, il fatto di Lucca, le non ottenute promesse al re di Sardegna:
portò pazientemente la carcerazione dei legati d'Inghilterra sui
territorj Germanici, le taglie poste sulle città anseatiche, le
violazioni delle terre d'Anspach e di Bareit. Di mezza Germania si
faceva signore Napoleone per la confederazione del Reno: consentiva il
re Federigo, ed accettava l'offerta di una confederazione a suo favore
della settentrionale Germania; ma Napoleone confortava segretamente i
principi, acciò non vi consentissero. Nè più modo alcuno serbando,
toglieva Fulda al principe d'Orangia, congiunto di parentela col re,
toglieva al re la fortezza di Vesel, e le abbazìe di Essen, Verden ed
Elten. Prometteva alla Prussia la Svedese Pomerania, ed al tempo stesso
con solenne trattato si legava colla Russia per impedire, che la Prussia
della Pomerania s'impadronisse: il dato ed accettato Hannover offeriva
al re d'Inghilterra, se pace con lui volesse. Nuovi soldati Napoleoniani
marciavano in Germania. Conobbe il re con quale amico avesse a fare, e
corse all'armi: corse altresì al ferro Napoleone. Bene il poteva usare,
posciachè il re veniva armato contro di lui; ma gl'improperj che fece
dire e stampare contro la regina, furono tali, che ogni uomo, che del
tutto non sia lontano dalla civiltà, non potrà non sentirne sdegno e
fastidio. Io vidi a questo tempo immagini di tal natura nei luoghi
pubblici in mostra, che mi pareva aggirarmi, non nell'incivilito Parigi,
ma sì piuttosto in una città rozza e selvaggia. Luisa era donna, regina,
ed amatrice della sua patria, ed all'armi gli amatori della sua patria
incitava: per questo diventò bersaglio agli oltraggi di un barbaro.
Queste gravi parole contro Napoleone appruoveranno coloro, che con sì
devoto e patrio affetto hanno alzato gli altari alla Domremese vergine;
di quelli, che fanno scherno dei difensori delle loro patrie, non è da
prender pensiero.

Vinse la fortuna di Napoleone. Fu la Prussia prostrata a Iena, fu
prostrata a Maddeburgo ed a Prenslavia. Berlino, capitale dei regno, le
fortezze tutte, dominando uno scompiglio ed un terrore estremo, vennero
in potere del vincitore. Questo fine ebbero le armi animosamente mosse
dal re Federigo per stimolo proprio, e per quelli d'Alessandro di
Russia. Arrivava Alessandro imperatore con le sue schiere in ajuto del
vinto amico; ma Napoleone sopravvanzava d'ardire, di forza e di arte. Fu
asprissima la battaglia di Eylau, e d'esito incerto. Incrudelita la
stagione, ritiraronsi i Francesi di qua della Vistola, i Russi di là
della Pregel. Intiepiditosi il tempo al nuovo anno, s'avventavano gli
uni contro gli altri Francesi e Russi: vari furono i combattimenti,
sanguinosi tutti; infine nei campi di Fridlandia conflissero con
ordinanza piena i due nemici. Quivi cadde la fortuna Russa. Napoleone
vincitore ai confini di Alessandro sovrastava: addomandava Alessandro i
patti. Narrano che i due imperatori nelle conferenze più segrete tra di
loro si spartissero il mondo: avessesi Napoleone quella parte che è
compresa da un lato tra una linea tirata dalla foce della Vistola sino
all'isola di Corfù, dall'altro tra le spiagge del Baltico, dell'Oceano,
del Mediterraneo e dell'Adriatico: avessesi Alessandro il rimanente.
Quale di questo sia la verità, convennero sulle sponde del Niemen in
trattato aperto: riconobbe Alessandro il nome e la autorità regia in
Giuseppe Napoleone, come re di Napoli, ed in Luigi Napoleone, come re
d'Olanda; consentì, che un regno di Vestfalia si creasse, ed in Girolamo
Napoleone, fratello minore di Napoleone, s'investisse, accordò che un
ducato di Varsavia si creasse, e che duca ne fosse Federigo Augusto di
Sassonia: riconobbe la Renana confederazione: stipulò per articolo
segreto, che le bocche di Cattaro si sgombrassero dai Russi, e si
consegnassero in potestà di Napoleone. Convenne in fine, che le sette
isole Ioniche cedessero in possessione del medesimo, stipulazione
enorme, perchè la independenza loro era stata accordata tra la Russia e
la Porta Ottomana, nè poteva l'opera di due parti essere disfatta da una
sola.

I fatti di guerra di Napoleone superavano per grandezza quanti dalle
lingue o dalle penne degli uomini siano stati mandati alla memoria dei
posteri. L'avere vinto con sì grossa e presta guerra l'Austria, poi poco
dopo con sì grossa e presta guerra la Prussia, finalmente con grossa e
non lunga guerra la Russia, pareva piuttosto accidente favoloso che
vero. Volgevano gli uomini maravigliati nelle menti loro la potenza ed
il valore degli Austriaci, la gloria ancor fresca di Federigo, le
imprese mirabili di Suwarow con la sparsa fama dell'invincibilità dei
Russi, nè potevano restare capaci, come una sola nazione ed un solo
capitano avessero potuto soldati tanto valorosi, capitani tanto rinomati
quasi prima vincere che vedere. Temeva ed adorava il mondo Napoleone, i
principi i primi, anche i più potenti, i popoli i secondi. Non v'era più
luogo all'adulazione; perchè le lodi, per smisurate che fossero,
parevano minori pel vero, nè i poeti più famosi, quantunque con ogni
nervo vi si sforzassero, potevano arrivare a tanta altezza. I poeti il
chiamavano Giove, i preti braccio di Dio, i principi fratello e signore.

Un mezzo solo gli restava per accrescere la gloria acquistata; quest'era
di usarne moderatamente; che se avesse frenato le lingue dell'età
adulatrice, e precipitantesi a servitù, bene avrebbe meritato che le
adulazioni lodi si chiamassero; ma amò meglio dilettarsi pruovando
quant'oltre potesse trascorrere la viltà degli uomini, che fare generoso
se ed altrui. Lascio le adulazioni Francesi, Austriache, Prussiane,
Russe, solo parlerò dell'Italiane. A questo fine dell'adulare erano
stati chiamati a Parigi i deputati del regno Italico. Gamboni, patriarca
di Venezia, favellava, introdotto all'udienza nell'imperial sede di San
Clodoaldo, con servilissimo discorso al signore. Venire gl'Italiani a
far tributo ai suoi piedi dell'ammirazione, dei desiderj, dell'amore,
della fedeltà loro; godere per essere i primi a potere questo debito
adempire verso l'eroe, verso il principe potente ed amatissimo, nissuno
più degl'Italiani amarlo, nissuno con pari gratitudine venerarlo: avere
lui redento la Francia, ma creato l'Italia: avere gl'Italiani pregato il
cielo per la salute sua nei pericoli, ringraziarlo ora per le vittorie,
ringraziarlo per la pace: benignamente udisse le supplichevoli preghiere
dei sottomessi ed amorosi Italiani: gisse, venisse, vedesse quell'Italia
da tanto bassamento alzata, da tanta abiezione ricompra, a tanto
fortunate sorti avviata. Questo desiderare, questo instantemente
supplicare, questo sperare dalla paterna benevolenza sua, questo essere
la più compita, la più suprema felicità loro.

Rispose, gradire i sentimenti de' suoi popoli d'Italia: con piacere
avergli veduti combattere valorosamente sulla scena del mondo: sperare,
che sì fausto principio avrebbe consenziente fine. In questo luogo egli,
che aveva contaminato con ischerni una valorosa donna, solo perchè
contro di lui la sua patria aveva amato e difeso, venne in sul dire, che
le donne Italiane dovevano allontanare da se stesse gli oziosi giovani,
nè permettere che più languissero negl'interni recessi, o comparissero
al cospetto loro, se non quando portassero cicatrici onorevoli.
Soggiunse poscia, vedrebbe Venezia volentieri, sapere quanto i Veneziani
l'amassero. Sorse in corte un gran parlar di lode pel discorso di
Napoleone: tutti il predicarono per molto bello. Quella parte
massimamente che aveva toccato dell'amor dei Veneziani verso di lui, era
molto commendata.

Accarezzato dai monaci del Cenisio; festeggiato dai Torinesi testè
liberati da Menou, al quale era succeduto, come governator generale, il
buon principe Camillo Borghese, arrivava Napoleone trionfante nella
reale ed accetta Milano. Le feste furono molte; i soldati armeggiavano,
i poeti cantavano, i magistrati lusingavano, i preti benedicevano.
Trattò Melzi molto rimessamente, perchè non ne aveva più bisogno; perchè
poi fosse meglio rintanato, il creò duca di Lodi. Dolsimi in queste
storie di molte funeste cose, e di molte ancora dorrommi, ma di niuna
più mi doglio o dorrommi, che dello aver veduto contaminato dai soffi
Napoleonici un Melzi.

Ed ecco che Napoleone arriva a Venezia. Luminaria per tutta la città; di
notte il canal grande chiaro come di giorno; la piazza di San Marco più
chiara del canale; regata, balli, teatri, e quel che è peggio, plausi di
voci e di mani. Si mostrò lieto, e contento in volto. Ciò non ostante
aveva paura di essere ucciso; Duroc, gran maestro del palazzo, fu più
diligente del solito nel visitar cantine e cisterne. Alcuni Veneziani si
aggirarono intorno al signore con fronte lieta e serena. L'età portò,
che brutto e splendido servire più piacesse, che vita onorata ed oscura.

Tornato a Milano udiva i collegi, ed ai collegi parlava. Accusò gli
antenati, parlò di patria degenere dall'antica; affermò molto aver fatto
per gl'Italiani, molto più voler fare; ammonigli, stessero congiunti con
Francia; ricordò loro, che da quella ferrea corona si promettessero
l'independenza. Corsa trionfalmente la Lombardìa, nuovi Italici pensieri
gli venivano in mente, e gli mandava ad esecuzione: sotto il suo dominio
da ruina nasceva ruina. Aveva, a cagione che il principe reggente di
Portogallo si era ritirato dal voler fare contro gl'Inglesi tutto quello
ch'egli avrebbe voluto, per un trattato sottoscritto a Fontainebleau con
un ministro di Spagna, tolto il Portogallo a' suoi antichi signori, che
vi erano ancora presenti, e dato in potestà di nuovi. Per esso si
accordarono la Francia e la Spagna, che la provincia del Portogallo tra
Mino e Duero, colla città di Porto, cedessero in proprietà e sovranità
del re d'Etruria, ed egli assumesse il nome di re della Lusitania
settentrionale; che l'Algarve si desse al principe della Pace con titolo
di principe dell'Algarve, che il Beira ed il Tramonti, e l'Estremadura
di Portogallo si serbassero sequestrate sino alla pace; che il re
d'Etruria cedesse il suo reame all'imperator dei Francesi; che un
esercito Napoleonico entrasse in Ispagna, e congiuntosi con lo Spagnuolo
occupasse il Portogallo. Covava fraude contro Portogallo, fraude contro
Spagna per l'introduzione dei Napoleoniani. I Braganzesi, avuto notizia
del fatto, e non aspettata la tempesta, s'imbarcarono pel Brasile sopra
navi proprie ed Inglesi. Napoleone levò un gran romore della partenza,
ed imputò loro a delitto l'essere fuggiti, come diceva, con Inglesi,
come se in servitù di lui fossero stati obbligati a restare.

Il dì ventidue novembre i ministri di Spagna e di Francia, nelle stanze
di Maria Luisa, regina reggente di Toscana, entrando, le intimarono,
essere finito e ceduto a Napoleone il suo Toscano regno, e che in
compenso le erano assegnati altri stati da godersegli col suo figliuolo
Carlo Lodovico. Fu a questa volta taciuta la parola perpetuamente; il
che se indicasse sincerità o dimenticanza, io non lo so. Restava, che ad
un comandamento fantastico succedesse una umiltà singolare. Significava
la regina a' suoi popoli, essere la Toscana ceduta all'imperator
Napoleone; ad altri regni andarsene: ricorderebbesi con diletto del
Toscano amore, rammaricherebbesi della separazione, consolerebbesi
pensando, passare una nazione sì docile sotto il fausto dominio di un
monarca dotato di tutte le più eroiche virtù, fra le quali, per servirmi
delle stesse parole che usò la regina, dette così com'erano alla
segretariesca, fra le quali campeggiava singolarmente la premura la più
costante di promuovere ed assicurare la prosperità dei popoli ad esso
soggetti. Non seguitò la regina reggente in Toscana le vestigia
Leopoldiane, anzi era andata riducendo lo stato a governo più stretto, e
più compiacente a Roma. Arrivò il generale Reille a pigliar possesso in
nome dell'imperatore e re; i magistrati giurarono obbedienza; cassaronsi
gli stemmi di Toscana, rizzaronsi i Napoleonici: arrivava Menou Egiziaco
a scuotere le Toscane genti; Napoleone trionfatore, tornando a Parigi,
tirava dietro le sue carrozze quelle di Maria Luisa, e di Carlo
Ludovico.

L'asprezza di Napoleone, e la natura rotta e precipitosa di Menou
mitigava in Toscana una giunta creata dal nuovo sovrano, e composta di
uomini giusti e buoni, fra i quali era Degerando, che solito sempre a
sperare, a supporre, ed a voler bene, credeva che l'imperatore fosse
fatto a sua similitudine. Avevano il difficile carico di ridurre la
Toscana a forma Francese. Erano in questa bisogna alcune cose
inflessibili, alcune pieghevoli. Si noveravano fra le prime gli ordini
giudiziali, amministrativi e soldateschi: furono introdotti nella nuova
provincia senza modificazione: degli ultimi non potevano i Toscani darsi
pace, parendo loro cosa enorme, che dovessero andar alle guerre
dell'estrema Europa per gl'interessi di Francia, o piuttosto del suo
signore. S'adoperava la giunta, non senza frutto, a far che la nuova
signorìa meno grave riuscisse. Primieramente la tassa fondiaria,
opinando in ciò molto moderatamente Degerando, fu ordinata per modo che
non gettasse più del quinto, nè meno del sesto della rendita. Non
trascurava la giunta le commerciali faccende. Pel cielo propizio volle
tirarvi la coltivazione del cotone, e per migliorar le lane diede favore
al far venir pecore di vello fino nelle parti montuose della provincia
Sanese. Delle berrette di Prato, dei capelli di paglia, degli alabastri,
e dei coralli di Firenze e di Livorno, parti essenziali del Toscano
commercio, con iscuole apposite, con carezze, e con premj particolar
cura aveva. Domandò a Napoleone, che permettesse le tratte delle sete
per Livorno, provvedimento utilissimo, anzi indispensabile per tener in
fiore le manifatture dei drappi, e la coltivazione dei gelsi nella nuova
provincia. Richiese anche dal signore, che concedesse una camera di
commercio a Livorno, a guisa di quella di Marsiglia, acciocchè i
Livornesi potessero regolare da se, e non per mezzo dei Marsigliesi, le
proprie faccende commerciali: non solo buona, ma sincera e
disinteressata supplica fu questa della giunta, perchè dava contro
Marsiglia. Per queste deliberazioni si mirava a conservar salvo il
commercio del Levante con Livorno.

I commodi di terra pressavano nei consigli della giunta, come quei di
mare. Supplicava all'imperatore, aprisse una strada da Arezzo a Rimini,
brevissima fra tutte dal Mediterraneo all'Adriatico; ristorasse quella
di Firenze a Roma per l'antica via Appia, dirizzasse quella da Firenze a
Bologna pel Bisenzio e pel Reno, terminasse finalmente quella, che
insistendo sull'antica via Laontana, da Siena porta a Cortona, Arezzo e
Perugia. Nè gli studj si omettevano; consiglio degno del dotto e dabben
Degerando. Ebbero quei di Pisa e di Firenze con tutti i sussidj loro
ogni debito favore: ebberlo le accademie del Cimento, della Crusca, del
Disegno, dei Georgofili: feconda terra coltivava Degerando, e la feconda
terra ancora a lui degnamente rispondeva, dolci compensi di un amaro
signore.

Arrivava gennajo intanto: cessava la giunta l'ufficio, dato da Napoleone
il governo di Toscana ad Elisa principessa, gran duchessa nominandola.
La quale Elisa o per natura, o per vezzo, simile piuttosto al fratello,
che a donna, si dilettava di soldati, gli studj e la Toscana fama assai
freddamente risguardando. A questo modo finì la Toscana patria, passata
prima da repubblica nei Medici per usurpazione, poi dai Medici negli
Austriaci per forza dei potentati, ai quali piacque quella preda per
accomodar se medesimi, dileguatasi finalmente e perdutasi del tutto
nell'immensa Francia.

Similmente, ed al tempo stesso Napoleone univa all'impero il ducato di
Parma e Piacenza, dipartimento del Taro chiamandolo. Restavano ai
Borboni di Parma le speranze del Mino e del Duero.

Non so, se chi avrà fin qui letto queste nostre storie, avrà quanto
basta, posto mente alle miserie d'Italia. Il Piemonte due volte
repubblica, due volte regno, tre volte sotto governi temporanei,
calpestato dagli agenti repubblicani sotto il re e sotto il primo
governo temporaneo, straziato dagli agenti imperiali, Russi ed Austriaci
sotto il secondo, conculcato dagli agenti consolari sotto il terzo:
sorti sempre incerte, predominio di opinioni diverse, interessi rovinati
ora di questi, ora di quelli, affezioni tormentate: quando una radice di
sanazione incominciava a spuntare in una ferita, violentemente era da
maggior ferita svelta: la dolorosa vece più volte rinnovossi; squallido
diventato un paese fioritissimo; aspettavasi la libertà; un dispotismo
disordinato e sfrenato sopravvenne; molti anni durò, finalmente in
dispotismo metodico cambiossi. Parevano più certe le sorti; pure ancora
restavano nelle menti i vestigi dei passati mali, e le non riparate
rovine attestavano le spesse e violenti mutazioni. Genova tre volte
cambiata sotto forma di repubblica, spaventata continuamente dal romore
delle presenti armi, conculcata dagl'Inglesi per mare, dai Francesi, dai
Russi e dai Tedeschi per terra, ora in nome dei diritti dell'uomo, ed
ora in nome del governo legittimo, desolata dall'assedio, desolata dalla
pestilenza, obbligata a spendere per violenza quello, che aveva
acquistato per industria, non aveva più forma alcuna di corpo sano:
dieci secoli d'independenza, dopo quindici anni di martirio si
terminarono nella dura soggezione di un capitano di guerra. Milano
ricca, prima spogliata dai repubblicani, poi dai loro nemici, prima
repubblica senza nome, poi repubblica ora con un nome ed ora con un
altro, quindi provincia Tedesca sotto nome di reggenza imperiale, poi
provincia Francese sotto nome di regno Italico, sempre conculcata,
sempre serva, cedè finalmente in potestà di colui, che credeva il più
prezioso frutto delle sue conquiste essere il poter risuscitare la
corona di ferro di Luitprando, ed il serpente dei Visconti. Di Venezia
poche cose dirò, poichè dopo tante stragi, tanti oltraggi, tante
espilazioni, o provincia Francese, o provincia Tedesca, conobbe di che
sapessero le due servitù. Perivano ogni giorno più i segni della
generosità di Dutillot nella tormentata Parma, che accarezzata sotto il
duca in parole pei fini di Spagna, taglieggiata in fatto per un'avarizia
indomabile, vessata in fine dai Napoleonici capricci sotto San Mery, e
molto più ancor sotto Junot, s'incamminava, da servitù in servitù
passando, a sperimentare quanto valessero a sanare le ricevute ferite il
concorrere ed il ricorrere al lontano Parigi. La Toscana ebbe più gran
miscuglio di correrìe e di saccheggi stranieri, di sollevazioni
intestine, di reggimenti temporanei, ora repubblicani tumultuarj, ed ora
imperiali tumultuarj, parecchie reggenze sotto vario nome, re giovani e
re bambini, ora capitani da guerra con somma autorità, ora principi
Austriaci, ora principi Borbonici, ed ora Elisa principessa: soldati
Napolitani, Francesi, Russi, Tedeschi, Italiani, incomposta e
pestilenziale illuvie: i tempi Napoleonici guastavano i Leopoldiani.
Roma rossa di sangue di legati Francesi, rossa di Romano sangue versato
a difesa delle patrie leggi, rossa d'Italiano sangue non versato a
difesa dell'Italiana patria, saccheggiata, conculcata, straziata da
tutti, non sapeva più chi amico, o chi nemico chiamar potesse. Francesi,
Tedeschi, Russi, Cisalpini, Napolitani, e, se Dio ne salvi, Turchi, con
la cupidigia e con le armi loro a vicenda l'assalirono: i tempj
profanati, i sacri arredi involati, i musei posti a ruba, le pitture di
Raffaello guaste dalle soldatesche barbare; pure e questi e quelli
dicevano volere la Romana felicità. Vide Roma un governo papale servo,
una repubblica serva, un governo papale con ingannevoli apparenze
restituito: vide un papa vinto, un papa tributario, un papa cattivo, un
papa ito all'incoronazione del suo nemico: vide preti adulatori di
Turchi, papisti adulatori d'Inglesi, repubblicani veri adulatori di
repubblicani falsi, amatori di libertà adulatori di tiranni: fuvvi
illusione da una parte, fraude dall'altra, e tra l'illusione e la fraude
nacque un inganno, una chimera, un pensare a caso tale che è pur forza
il confessare, che sia forte negli uomini l'istinto di star insieme,
perchè senza di lui la Romana gente o si sarebbe dispersa a vivere nelle
selve o vissuta insieme solo per ammazzarsi con le proprie mani. Credo
che più tormentosi sperimenti sopra le infelici nazioni non siano stati
fatti mai, come quelli che sopra i Romani furono fatti. L'aver
sopravvissuto pare miracolo. Ma se maggiori mali soffrire non potevano,
a maggiori scandali erano serbati dai cieli, siccome sarà da noi a suo
luogo con dolente e disdegnosa penna raccontato. Pareva che la monarchìa
avesse a portar più rispetto ai monarchi, ma fece peggio che la licenza.
Così se ne viveva Roma desolata: povero l'erario, poveri i particolari:
gli ornamenti perduti, gli animi divisi, ogni cosa piena di vendetta.
Non so con quali parole io mi accinga a favellar di Napoli, perchè gli
uomini simili al cielo, le benevolenze estreme che toccano la illusione,
le nimicizie estreme che toccano la ferocia: congiure, guerre civili,
guerre esterne, incendj, rovine, tradimenti, supplizj di gente virtuosa
e di gente infame, ma più di virtuosa che d'infame. A questo atti
eroici, coraggi indomiti, amicizie fedelissime anche nelle disgrazie,
temperanza cittadina anche nella povertà, pensieri dolcissimi di
fortunata umanità, desiderj purissimi del ben comune: ora regno
ottenebrato da congiure, ora repubblica contaminata da rapine ora regno
pieno di tormenti, ora regno pieno di rapine e di tormenti. Ferdinando
due volte cacciato, una volta tornato; una repubblica serva dei
Francesi, un regno servo degl'Inglesi, una repubblica stabilita a forza
da un soldato, un regno restituito a forza da un prete, quella con
immensa strage di lazzaroni, questo con immensa strage dei repubblicani:
quelli stessi che adulato avevano Championnet repubblicano, o Ferdinando
re, adulare Giuseppe re, e da un'altra parte la croce di Cristo sul
campo medesimo unita alla luna di Macometto, tutte queste cose fanno una
maraviglia tale, che quando saranno chiusi gli occhi e le orecchie di
coloro che le videro e le udirono, nissuno sarebbe più per crederle, se
non fosse la stampa, che ne moltiplica i testimonj.

Nissun ordine buono poteva sorgere da farragine sì dolorosa: perchè ogni
fondamento civile era disordinato, ed i soldati si creavano per altri.
Narrano alcuni che almeno questo accidente buono nascesse nel regno
Italico, che lo spirito militare si risvegliasse, e che buoni soldati si
formassero a benefizio d'Italia. Certamente buoni soldati si creavano
sotto la disciplina Napoleonica; ma mandati a battaglie forestiere, come
amassero l'Italia, e come imparassero a difenderla, io non so vedere; se
forse non si voglia credere, che il rovinare i paesi d'altri, ed il
distruggere le patrie altrui siano pei soldati salutiferi esempj.

La servitù s'abbelliva. In questo Napoleone fu singolarissimo. Opere
magnifiche, opere utilissime sorgevano. Milano massimamente di tutto
splendore splendeva. La mole dell'Ambrosiano tempio cresceva, il foro
Buonaparte si disegnava, e da qualche principio già si conosceva quanto
grandiosa opera avesse a riuscire, se fosse stato condotto a termine.
Eugenio vicerè fomentava i parti più belli dei pittori, degli scultori,
degli architettori; la corte pruomovitrice di servitù, era anche
pruomovitrice di bellezza. Nuovi canali si cavavano, nuovi ponti
s'innalzavano, nuove strade si aprivano. Nè le rocche, nè i dirupi
ostavano; l'umana arte stimolata da Napoleone ogni più difficile
impedimento vinceva. Sorsero sotto il suo dominio, e per sua volontà due
opere piuttosto da anteporsi, che da pareggiarsi alle più belle ed utili
degli antichi Romani; queste sono le due strade del Sempione, e del
Cenisio, le quali aprendo un facile adito tra le più inospite ed alte
roccie d'Italia alla Francia, attesteranno perpetuamente all'età future,
in un colla perizia ed attività dei Francesi, la potenza di chi sul
principiare del secolo decimonono le umane sorti volgeva. Beato egli, se
non avesse corrotto il benefizio colla servitù!

Era arrivato il tempo, in cui i disegni Napoleonici dovevano colorirsi a
danno del re di Spagna; i mezzi pari al fine. Il mettere discordia nella
famiglia reale, il far sorgere sospetto nel padre del figliuolo,
dispetto nel figliuolo verso il padre, il seminar sospetti sopra la
conjugal fede della regina, e al tempo stesso accarezzare chi era
soggetto dei sospetti, e farne stromento alle sue macchinazioni, il
contaminar la fama di una principessa morta, l'esser del sangue di
Carolina di Napoli rinfacciandole, accusar un principe di Spagna delle
Caroliniane insidie, perchè più amava la Spagna che la Francia, fare che
a Madrid e ad Aranjuez ogni cosa fosse sospetta di fraudi e di
tradimenti, e la quieta e confidente vita del tutto sbandirne, furono
arti di Napoleone. La subitezza Spagnuola le ruppe col far re
Ferdinando, e dimetter Carlo; ma Napoleone ravviava le fila: l'accidente
stesso di Aranjuez, che pareva dovere scompigliargli la trama, gli diede
occasione di mandarla ad effetto. Trasse con le lusinghe il re Carlo in
sua potestà a Bajona: restava, che vi tirasse il re Ferdinando; e il vi
tirò. Rallegrossi allora dell'opera compita. Fe' chiamar dal padre il
figliuolo ribelle, fe' chiamar dalla madre il figliuolo bastardo, dalle
gazzette meditatore scelerato della morte del padre, costrinse il padre
ed il figliuolo a rinunziare al regno in suo favore, mandò il padre poco
libero a Marsiglia, il figliuolo prigione a Valençay; nominò, ribollendo
in lui la cupidità sfrenata dell'esaltazione de' suoi, Giuseppe re di
Spagna, Murat re di Napoli. A questo fine era stato concluso il trattato
di Fontainebleau, promessa grandezza al re di Spagna, introdotti i
Napoleoniani in Ispagna. Ma le cose sortirono effetti diversi da quelli
ch'ei si era promesso. Sorsero sdegnosamente gli Spagnuoli contro le
ordite sceleraggini, e combatterono i Napoleoniani. Napoleone e i suoi
prezzolati scrittori gli chiamarono briganti, gli chiamarono assassini:
quest'infamia mancava a tanti scandali.

Napoleone obbligato a mandar soldati contro Spagna, ed a scemargli in
Germania, temeva di qualche moto sinistro. Una nuova dimostrazione
dell'amicizia di Russia gli parve necessaria. Fatte le sue esortazioni,
otteneva, che Alessandro il venisse a trovare ad Erfurt. Quivi furono
splendide le accoglienze pubbliche, intimi i parlari segreti: stava il
mondo in aspettazione e timore nel vedere i due monarchi potenti sopra
tutti favellare insieme delle supreme sorti. Chi detestava l'imperio
dispotico di Napoleone, disperava della libertà d'Europa, perchè essendo
le due volontà preponderanti ridotte in una sola, non restava più nè
appello, nè ricorso, nè speranza. Chi temeva dell'insorgere progressivo
della potente Russia, abborriva ch'ella fosse chiamata ad aver parte in
modo tanto attivo nelle faccende d'Europa; conciossiachè le abitudini
più facilmente si contraggono, che si dismettono, ed anche l'ambizione
del dominare non si rallenta mai, anzi cresce sempre, ed è insanabile.
Rotto era e capriccioso il procedere di Napoleone, e però da non durare,
mentre l'andare considerato e metodico della Russia dava più fondata
cagione di temere. Le scene d'Erfurt erano per Napoleone più d'apparato
che d'arte, per Alessandro più d'arte che d'apparato.

Giovacchino Murat, nuovo re di Napoli, annunziava la sua assunzione ai
popoli del regno: avergli Napoleone Augusto dato il regno delle due
Sicilie; due primi e supremi pensieri nudrire, essere grato al donatore,
utile ai sudditi: volere conservar la constituzione data
dall'antecessore: venire con Carolina, sua sposa augusta, venire col
principe Achille, suo reale figliuolo, venire coi figliuoli ancor
bambini, commettergli alla fede, all'amore loro: in esso consistere la
contentezza dei popoli, in esso la sua benevolenza. Principiarono le
Napoletane adulazioni. Il consiglio di stato, il clero, la nobiltà
mandarono deputati a far riverenza ed omaggio a Giovacchino re. Il
trovarono a Gaeta; in nome suo giurarono. Napoli intanto esultava.
Inscrizioni, trofei, statue, archi trionfali, ogni cosa in pompa. Una
statua equestre rizzata sulla piazza del Mercatello rappresentava
Napoleone Augusto. Un'altra sulla piazza del palazzo raffigurava, sotto
forma di Giunone, Carolina regina. Perignon, maresciallo di Francia,
lodato guerriero, appresentava a Giovacchino le chiavi di Napoli.
Generali, ciamberlani, scudieri, ufficiali, soldati, chi colle spade al
fianco, chi colle chiavi al tergo, ed un popolo numeroso e moltiforme,
chi portando rami d'alloro, e chi d'ulivo. Firrao cardinale col
baldacchino, e con gli arredi sacri riceveva Giovacchino sulla porta
della chiesa dello Spirito Santo: condottolo sul trono a tal uopo molto
ornatamente alzato, cantava la messa, e l'inno Ambrosiano. Terminata la
cerimonia, per la contrada di Toledo piena di popolo, a cui piaceva la
gioventù e la bellezza del nuovo re, andava Giovacchino a prender sede
nel reale palazzo. Pochi giorni dopo, incontrata dal re a San Leucio,
faceva lieto e magnifico ingresso Carolina regina: risplendeva, come lo
sposo, di tutta gioventù e bellezza. Guardavano la venustà delle forme,
miravano il portamento dolce ed altero, cercavano le fattezze di
Napoleone fratello: gridavanla felice, virtuosa, augusta.

Furono felici i primi tempi di Murat. Occupavano tuttavia gl'Inglesi
l'isola di Capri, la quale, come posta alle bocche del golfo, è freno e
chiave di Napoli dalla parte del mare. La presenza loro era stimolo a
coloro, che non si contentavano del nuovo stato, cagione di timore agli
aderenti, e ad ogni modo impediva il libero adito con manifesto
pregiudizio dei traffichi commerciali. Pareva anche vergognoso, che un
Napoleonide avesse continuamente quel fuscello negli occhi, da parte
massimamente degl'Inglesi, tanto odiati, e tanto disprezzati. Aveva
Giuseppe per la sua indolenza pazientemente tollerato quella vergogna;
ma Giovacchino, soldato vivo, se ne risentiva, e gli pareva necessario
cominciar il dominio con qualche fatto d'importanza; andava contro
Capri. Vi stava a presidio Hudson Lowe con due reggimenti accogliticci
d'ogni nazione, e che si chiamavano col nome di Reale Corso, e di Reale
Malta. Erano nell'isola parecchi siti sicuri, le eminenze di Anacapri,
ed il forte Maggiore, con quelli di San Michele e di San Costanzo.
Partiti da Napoli e da Salerno, e governati dal generale Lamarque
andavano Francesi e Napolitani alla fazione dell'isola. Posto piede a
terra per mezzo di scale uncinate, non senza grave difficoltà perchè
gl'Inglesi si difendevano risolutamente, s'impadronirono di Anacapri: vi
fecero prigioni circa ottocento soldati di Reale Malta. Conquistato
Anacapri, che è la parte superiore dell'isola, restava, che si
ricuperasse l'inferiore. Dava ostacolo la difficoltà della discesa per
una strada molto angusta a guisa di scala scavata nel macigno, dentro la
quale traevano a palla ed a scaglia i forti, specialmente quello di San
Michele. Fu forza alzar batterìe sulle sommità per battere i forti,
l'espugnazione andava in lungo. Arrivavano agli assediati soccorsi
d'uomini e di munizioni dalla Sicilia. Ma la fortuna si mostrava
prospera al Napoleonide, perciocchè i venti di terra allontanavano
gl'Inglesi dal lido. Il re, che stava sopravvedendo dalla marina di
Massa, fermatosi sopra la punta di Campanella, e veduto il tempo
propizio, spingeva in ajuto di Lamarque nuovi squadroni. Gli Inglesi,
rotti già in gran parte e smantellati i forti, si diedero al vincitore.
L'acquisto di Capri piacque ai Napolitani, e ne presero buon augurio del
nuovo governo.

Erano nel regno baroni, repubblicani, e popolo. I baroni al nuovo re
volentieri si accostavano, perchè si contentavano degli onori, nè
stavano senza speranza di avere, od a ricuperare gli antichi privilegi,
perciocchè malgrado delle dimostrazioni contrarie i Napoleonidi
tendevano a questo fine, od almeno ad acquistarne dei nuovi. I
repubblicani erano avversi a Giovacchino, non perchè fosse re, che di
ciò facilmente si accomodavano, ma perchè si ricordavano, che gli aveva
cacciati e fatti legare come malfattori in Toscana. Dava anche loro
fastidio la vanità incredibile di lui, siccome quegli che indirizzava
ogni suo studio e diligenza a vezzeggiare chi portasse un nome
feudatario. Per questo temevano, che ad un bel bisogno gli desse in
preda a chi desiderava il sangue loro; ma egli con qualche vezzo se gli
conciliava, perchè avevano gli animi domi dalle disgrazie. Il popolo,
che non meglio di Giovacchino si curava che di Giuseppe, si sarebbe
facilmente contentato del nuovo dominio, purchè restasse tutelato dalle
violenze dei magnati, ed avesse facile e quieto vivere. Ma Giovacchino
tutto intento a vezzeggiar i baroni, trascurava il popolo, il quale
vessato dai baroni e dai soldati, si alienava da lui. Era anche segno
che volesse governare con assoluto imperio, il tacere della
constituzione, che si credeva aver voluto dare Giuseppe in sul partire.
Inoltre ordinò che si scrivessero i soldati alla foggia di Francia. Ciò
fe' sorgere mali umori negli antichi possessori dei privilegi; nè meglio
se ne contentava il popolo, perchè gli pareva troppo insolito. Siccome
poi le provincie non quietavano, e che massimamente le Calabrie secondo
il solito imperversavano, scrisse le legioni provinciali, una per
provincia, ordine già statuito da Giuseppe, ma da lui rimessamente
eseguito. Così tutto in armi; chi non le portava come soldato pagato,
era obbligato a portarle come guardia non pagata. Veramente, quand'io
considero gli ordini d'Europa, mi maraviglio; perchè mi pare che negli
stati, in cui la metà e più della rendita pubblica va nel pagar soldati,
gli stati debbono guardar i cittadini, e che un cittadino che paga in
tasse ed in figliuoli soldati quanto lo stato gli domanda, perchè lo
guardi, debb'esser guardato dallo stato: pure veggo, che dopo avergli
dato e tasse, e figliuoli, è ancora obbligato a cingersi la sciabola per
guardarsi da se. Queste sono le libertà e le felicità europee.

Giovacchino, come soldato, comportava ogni cosa ai soldati: ne nasceva
una licenza militare insopportabile. Seguitava anche quest'effetto, che
il solo puntello che avesse alla sua potenza, erano i soldati, e che
nissuna radice aveva nell'opinione dei popoli. Le insolenze soldatesche
si moltiplicavano. Non solo ogni volontà, ma ogni capriccio di un capo
di reggimento, anzi di un ufficiale qualunque dovevano essere obbedite,
come se fossero leggi: chi anzi si lamentava, era mal concio, e per poco
dichiarato nemico del re. Molto, e con ragione si erano doluti i popoli
delle insolenze dei baroni, ma quelle dei capitani di Giovacchino erano
maggiori. Rappresentavano i popoli i loro gravami, domandando protezione
ed emenda. Ma le soldatesche erano più forti delle querele, e si notava
come gran caso, che chi si era lagnato non fosse mandato per la
peggiore. Nascevano nelle province un tacere sdegnoso, ed una
sopportazione desiderosa di vendetta. Nè in miglior condizione si
trovava Napoli capitale. La guardia reale stessa che attendeva alla
persona di Giovacchino, oltre ogni termine trascorreva. Nissuna quiete,
nissun ordine poteva esser pei cittadini, nè nel silenzio della notte,
nè nelle feste del giorno; perchè solo un ufficiale della guardia il
volesse, tosto turbava con importuni romori, minacce ed insolenze i
sonni ed i piaceri altrui. Il re comportava loro ogni cosa. I mandatarj
dei magistrati civili, che s'attentavano di frenare sì biasimevoli
eccessi, erano dai soldati svillaneggiati, scherniti e battuti; e
sonsene veduti di quelli, che arrestati per aver fatto il debito loro,
dalle sfrenate soldatesche, e condotti sotto le finestre del palazzo
reale, furono, veggente il re, segni di ogni vituperio. Quest'era lo
stato di Napoli, quest'un governar peggiore che di Turchia. Troppo era
fresco il dominio di Murat, a fare che un tal procedere non fosse non
solamente barbaro, ma ancora pericoloso.

I mali umori prodotti dalle enormità commesse dai soldati di Murat
davano speranza alla corte di Palermo, che le sue sorti potessero
risorgere nel regno di qua dal Faro. Infuriava tuttavia la guerra civile
nelle Calabrie, nè gli Abruzzi quietavano. Erano in questi moti varie
parti, e vari fini; alcuni di coloro che combattevano contro
Giovacchino, e che avevano combattuto contro Giuseppe, erano aderenti al
re Ferdinando, altri amatori della repubblica. Taccio di coloro, e non
erano pochi, che solo per amore del sacco e del sangue avevano le armi
in mano. Non sarà, credo, narrazione incresciosa a chi leggerà queste
storie, se io racconterò come, e per qual cagione la setta dei carbonari
a questi tempi nascesse. Alcuni dei repubblicani più vivi, ritiratisi
durante le persecuzioni usate contro di loro, nelle montagne più aspre,
e nei più reconditi recessi dell'Abruzzo e delle Calabrie, avevano
portato con se un odio estremo contro il re, non solamente perchè loro
persecutore era stato, ma ancora perchè era re. Nè di minore odio erano
infiammati contro i Francesi, sì perchè avevano disfatto la repubblica
propria, e quelle d'altrui, sì perchè gli avevano anche perseguitati.
Non potevano costoro pazientemente tollerare, che in cospetto loro, non
che di Ferdinando, di Giovacchino, non che di Giovacchino, di regno si
favellasse. Così tra aspri dirupi e nascoste valli vivendosi, gli odj
loro contro i re e contro i Francesi fra immense solitudini
continuamente infiammavano. Ma sulle prime isolati, ed alla spartita
vivendo, nissun comune vincolo gli congiungeva, intenti piuttosto ad
arrabbiarsi, che a vendicarsi. Gl'Inglesi, che custodivano la Sicilia,
ebbero notizia di quest'umore, ed avvisarono che fosse buono per turbare
il regno contro i Francesi. Pertanto gli animarono a collegarsi fra di
loro, affinchè con menti unite concorressero ai medesimi disegni, e
creassero nuovi seguaci. Per accendergli promettevano gl'Inglesi qualche
forma di constituzione. Sorse allora la setta dei carbonari, la quale
acquistò questo nome, perchè ebbe la sua origine, e si mostrò la prima
volta nelle montagne dell'Abruzzo e delle Calabrie, dove si fa una
grande quantità di carbone. Molti ancora fra questi settarj sapevano, ed
esercevano veramente l'arte del carbonajo. Siccome poi non ignoravano,
che a voler tirar gli uomini, niuna cosa è più efficace che le apparenze
astruse e mirabili, così statuirono pratiche e riti maravigliosi.
Principal capo ed instigatore era un uomo dotato di sorprendente facoltà
persuasiva, che per nome si chiamava Capobianco. Avevano i carbonari
quest'ordine comune coi liberi muratori, che gli ammessi passavano
successivamente per varj gradi fino al quarto; che celavano i riti loro
con grande segretezza; che a certi statuiti segni si conoscevano fra di
loro; ma in altri particolari assai erano diversi i carbonari dai liberi
muratori; conciossiachè, siccome il fine di questi è il beneficare
altrui, e di banchettar se stessi, così il fine di quelli era l'ordine
politico degli stati. Avevano i carbonari nel loro procedere assai
maggior severità dei liberi muratori, perchè non mai facevano banchetti,
nè mai fra canti e suoni si rallegravano. Il loro principal rito in ciò
consisteva, che facessero vendetta, come dicevano, dell'agnello stato
ucciso dal lupo, e per agnello intendevano Gesù Cristo, e pel lupo i re,
che con niun altro nome chiamavano, se non con quello di tiranni. Se
stessi poi nel gergo loro chiamavano col vocabolo di pecore, ed il lupo
credevano essere il monarca, sotto il quale vivevano. Opinavano altresì
che Gesù Cristo sia stato la prima e la più illustre vittima della
tirannide, e protestavano volerlo vendicare con la morte dei tiranni.
Così come adunque i liberi muratori intendono a vendicar la morte del
loro Iramo, i carbonari intendevano a vendicare la morte di Cristo. In
questa setta entravano principalmente uomini del volgo, sulla
immaginazione dei quali gagliardissimamente operavano, con vivi colori
rappresentando la passione, e la morte di Cristo, e quando nelle loro
congreghe i riti loro adempivano, avevano presente un cadavere tutto
sanguinoso, che dicevano essere il corpo di Gesù Cristo. Quale effetto
in quelle Napolitane fantasie sì terribili forme partorissero, ciascuno
sel può considerare. Erano i segni loro per conoscersi vicendevolmente,
quando s'incontravano, oltre alcuni altri, il toccarsi la mano ed in
tale atto col pollice segnavano una croce nella palma della mano l'uno
dell'altro. Quello, che i liberi muratori chiamano loggia, essi baracca
chiamavano, e le assemblee loro col nome di vendite distinguevano, ai
carbonari veri alludendo, i quali scendendo dalle montagne andavano a
vendere il carbone loro pei mercati in pianura. Sentivano, come abbiamo
detto, molto fortemente di repubblica: niun altro modo di reggimento
volevano, che il repubblicano, ed in repubblica già si erano ordinati
apertamente nelle parti di Catanzaro sotto la condotta di quel
Capobianco, che abbiamo sopra nominato. Odiavano acerbamente i Francesi,
acerbissimamente Murat per essere Francese e re, ma non per questo erano
amici di Ferdinando, perchè piuttosto non volevano re. Nati prima
nell'Abruzzo e nelle Calabrie, si erano propagati nelle altre parti del
regno, e perfino nella Romagna avevano introdotto le pratiche loro, e
creato consettarj. In Napoli stessa pullulavano: non pochi fra i
lazzaroni della secreta lega erano consapevoli e partecipi.

Vedendo Ferdinando, che la potenza dei carbonari era cosa d'importanza,
si deliberava, a ciò massimamente stimolato da Carolina sua moglie e
dagl'Inglesi, di fare qualche pratica acciocchè se possibil fosse,
concorressero co' suoi proprj aderenti al medesimo fine, che era quello
di cacciar i Francesi, e di restituirgli il regno. Principale mezzano di
queste pratiche era il principe di Moliterno, che, tornato
d'Inghilterra, dove si era condotto per proporre a quel governo, che
dichiarasse l'unione e l'independenza di tutta Italia, se vi voleva far
frutto contro i Francesi, le quali proposte non volle l'Inghilterra
udire, non fidandosi del principe, per essere stato repubblicano, si era
in Calabria fatto capo di tutti gli antichi seguaci del cardinal Ruffo,
e vi teneva le cose molto turbate contro Giovacchino. Parlava
efficacemente dell'unione e independenza dell'Italia, ed in queste
dimostrazioni era ardentemente secondato dalla regina, che si persuadeva
di potere con questo allettativo, non solamente ricuperare il regno, ma
ancora acquistare qualche altra parte importante. Pareva Moliterno
personaggio atto a questi maneggi coi carbonari, perchè ai tempi di
Championnet era stato aderente della repubblica, ed anzi per questa sua
opinione proscritto dalla corte di Napoli. I carbonari, sì perchè erano
aspramente perseguitati dai soldati di Murat, sì perchè Moliterno
sentiva di repubblica, e sì perchè finalmente molto si soddisfacevano di
quella unione e independenza d'Italia, prestavano favorevoli orecchie
alle proposte del principe e della regina. Ciò non ostante stavano di
mala voglia, e ripugnavano al venire ad un accordo con gli agenti regj.
Per vincere una tale ostinazione, il governo regio di Palermo dava
speranza ai carbonari, che avrebbe loro dato una constituzione libera a
seconda dei desiderj loro. Per questi motivi, e massimamente per questa
promessa, consentirono ad unirsi con gli aderenti del re a liberazione
del regno dai Francesi. A queste risoluzioni vennero la maggior parte
dei carbonari; ma i più austeri, siccome quelli che abborrivano da ogni
qualunque lega con coloro che stavano ad un servizio regio, continuarono
a dissentire, e questa parte discordante fu quella, che ordinò quella
repubblica di Catanzaro, che abbiamo sopra nominato.

L'unione dei carbonari coi regj diede maggior forza alla parte di
Ferdinando in Calabria; ma dal canto suo Giovacchino, in cui non era la
medesima mollezza che in Giuseppe, validamente resisteva, massime nelle
terre murate, cooperando alla difesa i soldati Francesi guidati da
Partonneaux, i soldati Napolitani, e le legioni provinciali. Ogni cosa
in iscompiglio: la Calabria non era nè del re Ferdinando nè del re
Giovacchino; le soldatesche ed i sollevati ne avevano in questa parte ed
in quella il dominio. Seguitavano tutti gli effetti della guerra
disordinata e civile, incendj, ruine, saccheggi, stupri, e non che
uccisioni, assassinj. I fatti orribili tanto più si moltiplicavano,
quanto più per l'occasione della guerra fatta nel paese, uomini di mal
affare di ogni sorta, banditi, ladri, assassini, a cui nulla importava
nè di repubblica, nè di regno, nè di Ferdinando, nè di Giovacchino, nè
di Francesi, nè d'Inglesi, nè di papa, nè di Turco, ma solo al sacco ed
al sangue intenti, dai più segreti ripostigli loro uscendo, commettevano
di quei fatti, dai quali più la umanità abborrisce, e cui la storia più
ha ribrezzo a raccontare. Così le Calabrie furono da questo momento in
poi, e per due anni continui fatte rosse da sangue disordinatamente
sparso, finchè lo spavento cagionato da sangue ordinatamente sparso le
ridusse a più tollerabile condizione.

Le ruine si moltiplicavano; la Spagna ardeva, l'Italia, e la meridional
parte della Germania sotto l'imperio diretto di Napoleone, l'Austria
spaventata, la Prussia serva, la Russia divota, la Turchìa aderente, la
terraferma Europea tutta obbediente a Napoleone o per forza, o per
condiscendenza. Un solo principe vivente nel cuore d'Italia, debole per
soldati, forte per coscienza, resisteva alla sovrana volontà. Napoleone
spinto dall'ambizione, ed acciecato dalla prosperità aveva messo fuori
certe parole sull'imperio di Carlomagno, suo successore nei dritti e nei
fatti intitolandosi, come se gl'impiegati di Francia, che da lui
traevano gli stipendj, avessero potuto, imperatore dei Francesi
chiamandolo, dargli il supremo dominio e l'effettiva possessione, non
che della Francia, di tutta l'Italia, di tutta la Spagna, di tutta la
Germania, di quanto insomma componeva l'impero d'Occidente ai tempi di
quel glorioso imperatore.

Adunque con quell'insegna di Carlomagno in fronte s'avventava contro il
papa. Non poteva pazientemente tollerare che Roma, il cui nome tant'alto
suona, non fosse ridotta in sua potestà. Gli pesava, che ancora in
Italia una piccola parte fosse, che a lui non obbedisse. Dal canto suo
il papa si mostrava renitente al consentire di mettersi in quella
condizione servile, nella quale erano caduti chi per debolezza e chi per
necessità quasi tutti i principi d'Europa. Così chi aveva armi cedeva,
chi non ne aveva resisteva. Pio settimo, non che resistesse, fortemente
rimostrava al signore della Francia acerbamente dolendosi, che per gli
articoli organici, e pel decreto di Melzi fossero stati i due concordati
guasti a pregiudizio della sedia apostolica, ed anche a violazione
manifesta dei decreti dei concilj, e del santo vangelo stesso. Si
lamentava che nel codice civile di Francia, introdotto anche per ordine
dell'imperatore in Italia, si fosse dato luogo al divorzio tanto
contrario alle massime della Chiesa, ed ai precetti divini.
Rimproverava, che in un paese cattolico, quale si protestava essere ed
era la Francia, con legge uguale si ragguagliassero la religione
cattolica, e le dissidenti, non esclusa anche l'ebrea, nemica tanto
irreconciliabile della religione di Cristo.

Di tutte queste cose ammoniva l'imperatore, dell'esecuzione delle sue
promesse a pro della cattolica religione richiedendolo. Ma Napoleone
vincitore dell'Austria, della Prussia e della Russia, non era più quel
Napoleone ancor tenero ne' suoi principj. Per la qual cosa volendo ad
ogni modo venir a capo del suo disegno del farsi padrone di Roma, o che
il papa vi fosse, o che non vi fosse, mandava dicendo al pontefice, che
essendo egli il successore di Carlomagno, gli stati pontificj, siccome
quelli che erano stati parte dell'impero di esso Carlomagno,
appartenevano all'impero Francese; che se il pontefice era il signore di
Roma, egli ne era l'imperatore; che a lui, come a successore di
Carlomagno, il pontefice doveva obbedienza nelle cose temporali, come
egli al pontefice la doveva nelle spirituali, che uno dei diritti
inerenti alla sua corona era quello di esortare, anzi di sforzare il
signore di Roma a far con lui, e co' suoi successori, una lega difensiva
ed offensiva per tutte le guerre presenti e future; che il pontefice,
essendo soggetto all'imperio di Carlomagno, non si poteva esimere
dall'entrare in questa lega, e dall'avere per nemici tutti coloro che di
lui Napoleone fossero nemici. Aggiungeva, che se il pontefice a quanto
da lui si esigeva non consentisse, aveva egli il diritto di annullare la
donazione di Carlomagno, di spartire gli stati pontificj e di dargli a
chi meglio gli paresse; che nella persona del pontefice separerebbe
l'autorità temporale dalla spirituale; che manderebbe un governatore con
potestà di reggere Roma, e che al papa lascerebbe la semplice qualità di
vescovo di Roma.

Quest'estreme intimazioni fatte al pontefice, che non aveva dato a
Napoleone alcuna cagione di dolersi di lui, e che anzi con tutta
l'autorità sua l'aveva ajutato a salire sul suo seggio imperiale,
dimostrava in chi le faceva, una risoluzione irrevocabile. Rispondeva il
pontefice, esser caso maraviglioso, che il sovrano di Roma, dopo dieci
secoli di possessione non contestata, fosse necessitato a far le sue
difese contro colui, che pocanzi aveva consecrato imperatore; sapere il
mondo, che il glorioso imperatore Carlomagno, la cui memoria sarà sempre
benedetta nella chiesa, non aveva dato alla santa Sede le province di
dominio pontificio: sapere che già dai tempi molto anteriori a
Carlomagno, erano esse state possedute dai pontefici Romani per la
dedizione libera dei popoli abbandonati dagli imperatori d'Oriente;
sapere, che nel progresso dei tempi l'esarcato di Ravenna, e della
Pentapoli, che queste medesime province comprendeva, essendo stato
invaso dai Longobardi, l'illustre e religioso Pipino, padre di
Carlomagno, lo aveva loro tolto dalle mani per un atto di donazione
solenne a papa Stefano attribuendolo; che quel grande imperatore,
l'ornamento e l'ammirazione dell'ottavo secolo, non che avesse voluto
rivocare il pietoso e generoso atto di Pipino suo padre, l'aveva anzi
confermato, ed appruovato sotto papa Adriano; che, non che avesse voluto
spogliare la Romana Sede delle sue possessioni, non altro aveva fatto,
nè voluto fare che restituirgliele ed aumentargliele; che tant'oltre era
proceduto, che aveva comandato espressamente nel suo testamento a' suoi
tre figliuoli di difenderle colle armi; che a' suoi successori nissuna
potestà, nissun diritto aveva lasciato di rivocare quanto Pipino suo
padre aveva fatto a favore della cattedra di San Pietro; che solo ed
unico suo intento era stato di tutelar i pontefici Romani contro i loro
nemici, e non obbligargli a dichiararsi contro di loro; che dieci secoli
posteriori, che mille anni di possessione pacifica rendevano inutile
ogni ricerca anteriore, ogni interpretazione posteriore; che finalmente
supponendo eziandìo che i pretesi diritti di Carlomagno non fossero
senza fondamento, non aveva l'imperator Napoleone trovato nè la santa
Sede, nè il papa in quella condizione, in cui gli aveva trovati
Carlomagno; conciossiachè avesse l'imperator Napoleone trovato la santa
Sede libera, suddita a nissuno, in piena ed intiera sovranità di tutti i
suoi stati fin da dieci secoli addietro senza interruzione alcuna, e che
inoltre le sanguinose vittorie da lui acquistate contro altri popoli non
gli davano il diritto d'invadere gli stati del pontefice, poichè sempre
il pontefice era vissuto in pace con lui.

Troppo seriamente rispondeva il pontefice alle allegazioni di Napoleone,
perchè niuno meno le stimava, che Napoleone stesso. Certamente se a quel
modo si rivangassero tutte le ragioni antiche, o vere o finte, ma
consumate dalla vecchiezza, nissuna possessione certa più vi sarebbe, ed
il mondo andrebbe tutto in un fascio. Instava adunque minacciosamente
l'imperatore col pontefice, entrasse nella confederazione Italica coi re
d'Italia e di Napoli, e per nemici avesse i suoi nemici, e per amici gli
amici. Ma avendo il papa costantemente ricusato di aderire, si era
ridotto a richiedere che il pontefice facesse con lui una lega difensiva
ed offensiva, e medesimamente tenesse i suoi amici per amici, i suoi
nemici per nemici: quando no, lo stimerebbe intimazione di guerra,
avrebbe il papa per nemico, Roma conquisterebbe. La condizione proposta,
non che migliorasse, peggiorava quella del pontefice; perciocchè solo
scopo della confederazione fosse l'unirsi contro gl'infedeli, e contro
gl'Inglesi, mentre la lega difensiva ed offensiva importava, che il papa
dovesse far guerra a qualunque principe o stato, che fosse in guerra
coll'imperatore; dal che ne poteva nascere nel papa la necessità, non
solamente di far guerra ad un principe cattolico, ma ancora di unirsi ad
un principe non cattolico per far guerra ad un cattolico, condizione del
tutto insopportabile alla Sedia apostolica. A questi motivi aggiungeva
il pontefice, che se si videro papi far leghe e guerre contro principi
cattolici, non si leggeva però nelle storie, ch'eglino si fossero
obbligati perpetuamente ad incontrar nimicizia e ad aver guerra con
chiunque, a cui piacesse ad altri intimare nimicizia e guerra, senza che
dei motivi potessero giudicare, e solo perchè ad altri piacesse
assumersi nemicizie e guerre. Sclamava poscia papa Pio, sentire l'animo
suo orrore e dolore, ricordandosi essere stato richiesto dall'imperatore
di un trattato d'alleanza, pel quale avrebbe egli dovuto obbligarsi a
tener per nemici tutti i suoi nemici, e a dichiarar la guerra a quanti
l'imperatore, od i suoi successori, in perpetuo dichiarata l'avessero.
Non esser questo armare il padre contro i figliuoli? Non i figliuoli
contro il padre? Non mescolare in infinite questioni la chiesa di Dio,
in cui come in proprio santuario, seggono la carità, la pace, la
dolcezza, e tutte le virtù? Non volere, che il sommo pontefice non più
Aaron sia, ma Ismaele, uomo crudo e selvaggio? Non volere che alzi la
mano contro tutti, e che tutti l'alzino contro di lui? Non volere che
drizzi le nimichevoli insegne contro i suoi fratelli? A questo modo
forse nella chiesa di Dio introdursi la pace? A questo modo la pace che
il divino salvatore lasciò agli apostoli, ai pontefici loro successori,
ed a lui? Cercasse l'imperatore questa pace, che è la pace dei savj,
pace migliore delle armi dei guerrieri: la pace dei savj cercasse, dei
savj, che sono la salute del mondo: quella sapienza cercasse, per cui un
re prudente è il sostegno del suo popolo, che se cercare non la volesse
per se, lasciassela almeno, quale eredità propria, ai pontefici, ai
quali l'aveva data Cristo redentore. Essere il pontefice padre comune di
tutti i fedeli, a loro obbligato di tutti i sussidj spirituali, nè
potere più continuargli a coloro che fossero sudditi di un principe,
contro il quale in virtù della lega fosse stato tirato a guerra. Doppia
qualità nel Romano pontefice risplendere, sovranità temporale, e
sovranità spirituale, non potere per motivi temporali offendere la
primaria sua qualità, la spirituale, nè recar pregiudizio a quella
religione, di cui egli era capo, propagatore, e vindice.

Avendo papa Pio con sì gravi querele esposto l'animo suo a Napoleone,
andava protestando, che se per gli occulti disegni di Dio l'imperatore
volesse consumar le sue minacce, impossessandosi degli stati della
Chiesa a titolo di conquista, non potrebbe sua santità a tali funesti
avvenimenti riparare, ma protesterebbe come di usurpazione violenta ed
iniqua. Dichiarerebbe inoltre, che non già l'opera del genio, della
politica e dei lumi (imperciocchè di queste parole appunto si era
servito Napoleone, favellando degli ordinamenti della Romana sede)
sarebbe distrutta, ma bensì l'opera dello stesso Dio, da cui ogni
sovranità procede: adorerebbe sua santità profondamente i decreti del
cielo, consolerebbesi col pensiero che Dio è il padre assoluto di tutti,
e che tutto cede al suo divino volere, quando arriva la pienezza dei
tempi da lui preordinata. Queste profetiche parole diceva Pio a
Napoleone. L'imperatore perseverò nel dire, che a questo principio mai
non consentirebbe, che i prelati non fossero sudditi del sovrano, sotto
il dominio del quale e' sono nati, e che intenzion sua era, che tutta
l'Italia, Roma, Napoli e Milano, facessero una lega offensiva e
difensiva per allontanar dalla penisola i disordini della guerra. Questa
sua ostinazione corroborava col pretesto che la comunicazione non doveva
e non poteva essere interrotta, nè in pace, nè in guerra per uno stato
intermedio, che a lui non s'appartenesse, tra i suoi stati di Napoli e
di Milano. Inoltre voleva e comandava, che i porti dello stato
pontificio fossero, e restassero serrati agl'Inglesi. Alle quali
intimazioni aveva il pontefice risposto, oltre che se Napoleone si aveva
preso Napoli, Toscana e Milano, non era certamente colpa del papa, che
nelle guerre anteriori tra Francia, Austria e Spagna lo stato pontificio
era sempre stato intermedio senza che queste potenze se ne dolessero, e
prendessero pretesto per torre lo stato ai sovrani di Roma, e nel caso
presente la interruzione non sussisteva, essendo lo stato Romano
occupato dai soldati dell'imperatore, che con ogni libertà, e con
intollerabile aggravio della camera apostolica andavano e venivano dal
regno d'Italia al regno di Napoli, e così da questo a quello: che quanto
al serrare i porti agl'Inglesi, sebbene fosse da temersi che ciò non
potesse essere senza qualche pregiudizio dei cattolici che abitavano
l'Irlanda, l'avrebbe nondimeno il pontefice consentito, per amor della
concordia, all'imperatore.

Napoleone, al quale sempre pareva che la corona imperiale fosse manca,
se non fosse padrone di Roma, si apprestava a disfar quello, che aveva
per tanti secoli durato fra tante rivoluzioni e d'Italia e del mondo.
Perchè poi la forza fosse ajutata dall'inganno, accompagnava le sue
risoluzioni con parole di umanità e di desiderio di libertà per la
potestà secolare. Non esser buoni i preti, diceva, per governare:
immersi nei loro studj teologici non conoscere gli uomini: avere Roma
abbastanza turbato il mondo: non comportare più il secolo le Romane
usurpazioni; avere i lumi fatto conoscere a quale stima debbano esser
messi i decreti del Vaticano: ad ognuno oggimai esser noto, quanto
assurda cosa fosse il mescolare l'imperio col sacerdozio, il temporale
con lo spirituale, la corona con la tiara, la spada con la croce: avere
Gesù Cristo detto, che il regno suo non era di questo mondo: non dover
essere di questo mondo il regno del suo vicario: pel bene della
cristianità, non perchè vi seminassero discordie e guerre, avere
Carlomagno dato ai papi la sovranità di Roma: poichè ne volevano
abusare, doversi la donazione annullare: non più sovrano, ma solamente
vescovo di Roma fosse Pio: a questo modo, e nel tempo stesso provvedersi
ai bisogni della religione ed alla quiete universale. Così Napoleone si
era servito della religione contro la filosofia per farsi imperatore,
poi si servì della filosofia contro la potenza pontificia per farsi
padrone di Roma, stimolando a vicenda, secondochè le sue ambizioni
portavano, i preti contro i filosofi, i filosofi contro i preti.
Prevedendo che un gran numero di fedeli in Francia, abbracciando la
giustizia della causa del pontefice, avrebbero sentito mal volentieri le
sue risoluzioni contro di lui, e che le avrebbero chiamate persecuzione,
parola di molta efficacia fra i cristiani, si voltava a lusingare
secondo l'arti sue, i Francesi, con pruovarsi di accrescere la dignità e
l'autorità della nazione nelle faccende religiose. Pensava che i
Francesi, avendo il predominio temporale, avrebbero anche amato lo
spirituale. Perciò instantemente richiedeva, anche colla solita minaccia
di privarlo della potenza temporale, se non consentisse, il papa, che
riconoscesse in lui il diritto d'indicare alla santa Sede tanti
cardinali, quanti bastassero, perchè il terzo almeno del sacro collegio
si componesse di cardinali Francesi. Se il papa consentiva, acquistava
Napoleone preponderante autorità nelle deliberazioni, e massimamente
nelle nomine dei papi: se ricusava, avrebbe paruto alla nazione Francese
che egli le negasse ciò, che per la sua grandezza credeva meritarsi. Non
potere, rispose il pontefice, consentire ad una domanda, che vulnerava
la libertà della Chiesa, ed offendeva la sua più intima constituzione: a
chi non era noto, essere i cardinali la più principale, e la più
essenzial parte del clero Romano? Il primo dover loro essere il
consigliare il sommo pontefice. A chi appartenersi, a chi doversi
appartenere la elezione degli uomini atti a tanta dignità, atti a tanto
carico, se non a colui che da loro debb'essere consigliato? Hanno i
principi della terra i loro consiglieri, da loro eletti; alla sola
Romana Chiesa, al solo Romano pontefice fia questa facoltà negata?
Essere i cardinali non solamente consiglieri, ma ancora elettori del
papa. Ora quale libertà poter essere nella elezione, se un principe
secolare un numero sì grande d'elettori potesse nominare? Se a Napoleone
si consente, gli altri principi non la pretenderanno eglino? Non sarebbe
allora il pontefice Romano posto del tutto in balìa dei principi del
secolo? Convenirsi certamente, che di ogni cattolica nazione siano
eletti cardinali, ma la convenienza non esser obbligo: sola norma, sola
legge dover essere al papa il chiamar cardinali coloro, che più per
virtù, per dottrina, per pietà risplendono, di qualunque nazione siano,
qual lingua parlino. Sapere il pontefice, che il suo rifiuto sarebbe
volto dai malevoli a calunnia, come se il santo padre non avesse nella
debita stima il clero di Francia; ma chiamare Dio e gli uomini in
testimonio de' suoi affetti diversi: conoscergli il clero stesso,
conoscergli l'imperatore, conoscergli il mondo, che già vedeva sedere
nel sacro collegio, oltre due Genovesi ed un Alessandrino, sei cardinali
Francesi; un altro dotto e virtuoso prelato volervi chiamare; di ciò
contenterebbesi chi contentabil fosse; ma non poter il santo padre
contentar altri di quello, di cui non si contenterebbe egli stesso.

Non si rimoveva l'imperatore dalla presa deliberazione; mandò di nuovo
dicendo al papa, o gli desse il terzo dei cardinali, o si piglierebbe
Roma. Tentato di render Pio odioso ai Francesi, il volle fare
disprezzabile al mondo. Imperiosamente intimava al pontefice, cacciasse
da Roma il console del re Ferdinando di Napoli. Rispondeva Pio, ch'egli
non aveva guerra col re, che il re possedeva ancora tutto il reame di
Sicilia, che era un sovrano cattolico, e che egli non sarebbe mai per
consentire a trattarlo da nemico, cacciando da Roma coloro, che a Roma
il rappresentavano.

L'appetita Roma veniva in mano di colui, che ogni cosa appetiva. Se vi
fu ingiustizia nei motivi, fuvvi inganno nell'esecuzione. S'avvicinavano
i Napoleoniani all'antica Roma, nè ancora confessavano di marciare
contro di lei. Pretendevano parole di voler andare nel regno di Napoli:
erano seimila; obbedivano a Miollis. Nè bastava un generale per
opprimere un papa; Alquier, ambasciadore di Napoleone presso la santa
Sede, anch'ei vi si adoperava. Usava anzi parole più aspre del soldato,
e ritraeva di vantaggio del suo signore. Era giunto il mese di gennajo
al suo fine, quando Alquier mandava dicendo a Filippo Casoni cardinale,
segretario di stato, che seimila Napoleoniani erano per traversare,
senza arrestarvisi, lo stato Romano; che Miollis prometteva, che
passerebbero senza offesa del paese, e che il generale era uomo di tal
fama, che la sua promessa doveva stimarsi certezza. Mandava Alquier con
queste lettere l'itinerario dei soldati, dal quale appariva, che
veramente indirizzavano verso il regno di Napoli il loro cammino, e non
dovevano passare per la città. Di tanta mole era l'ingannare un papa!
Pure si spargevano romori diversi. Affermavano questi, che andassero a
Napoli, quelli, che s'impadronirebbero di Roma. Il papa interpellava
formalmente, per mezzo del cardinal segretario, Miollis, dicesse e
dichiarasse apertamente, e senza simulazione alcuna, il motivo del
marciare di questi soldati, acciocchè sua santità potesse fare quelle
risoluzioni, che più convenienti giudicherebbe. Rispondeva, avere
mandato la norma del viaggio dei soldati, e sperare, che ciò basterebbe
per soddisfare i ministri di sua santità. Il tempo stringeva: i
comandanti Napoleonici marciando, e detti i soliti motti e scherni sui
preti, sul papa, e sui soldati del papa, minacciavano, che entrerebbero
in Roma, e l'occuperebbero. Novellamente protestava il papa, fuori delle
mura passassero, in Roma non entrassero; se il facessero, l'avrebbe per
caso di guerra, ogni pratica di concordia troncherebbe. Già tanto vicini
erano i Napoleoniani, che vedevano le mura della Romana città. Alquier
tuttavia moltiplicava in protestazioni col santo padre, affermando con
asseverazione grandissima, che erano solamente di passo, e non avevano
nissuna intenzione ostile. I Napoleoniani intanto, arrivati più presso,
assaltarono a armata mano il dì due febbrajo la porta del popolo, per
essa entrarono violentemente, s'impadronirono del castel Sant'Angelo,
recarono in poter loro tutti i posti militari, e tant'oltre
nell'insolenza procederono, che piantarono le artiglierìe loro con le
bocche volte contro il Quirinale, abitazione quieta del pontefice. La
posterità metterà al medesimo ragguaglio le promesse di Alquier, ed il
suo invocar la fede di un generale da una parte, dall'altra quello
sdegnarsi di Ginguenè, ambasciatore del direttorio a Torino, al solo
pensare, che il governo Piemontese potesse sospettare, che i Francesi
fossero per abusare contro il re della possessione della cittadella.
Perchè poi niuna parte di audacia mancasse in questi schifosi accidenti,
Miollis domandava per mezzo di Alquier, udienza al santo padre; ed
avendola ottenuta, si scusò con dire, che non per suo comandamento le
bocche dei cannoni erano state volte contro il Quirinale palazzo, come
se l'ingiuria fatta al sovrano di Roma, ed al capo della cristianità
consistesse in questa sola violenza, che certamente era molto grave.
Della occupazione frodolenta ed ostile di Roma, che era pure
l'importanza del fatto, non fece parola.

Gli oltraggi al papa si moltiplicavano. L'accusava Napoleone dello aver
dato asilo ne' suoi stati a Napolitani briganti, ribelli, congiuratori
contro lo stato di Murat; per questo affermava, aver occupato Roma: il
papa stesso accagionava di connivenza. Alquier gliene fece querele,
quasichè non sapesse, che i soldati di Napoleone già da lungo tempo
erano padroni dello stato ecclesiastico, che di propria autorità, e
contro il diritto delle genti vi avevano arrestato e carcerato uomini
sospetti, o non sospetti, e che il governo pontificio stesso, ogni qual
volta che ne era stato richiesto, aveva ordinato arresti, e carcerazioni
d'uomini sospetti a Francia. Del rimanente voleva Alquier, non so se per
pazzìa, o per ischerno, che il papa avesse, e trattasse ancora, come
amiche, le truppe, che violentemente avevano occupato la sua capitale, e
la sede del suo governo, e fatto contro il pacifico ed inerme suo
palazzo quello, che contro le fortezze nemiche ed armate solo si suol
fare. A questo tratto non potè più contenere se medesimo il pontefice:
sdegnosamente scrisse all'ambasciadore Napoleonico, non terrebbe più per
amici quei soldati, che rompendo le più solenni promesse, erano entrati
in Roma, avevano violato la sua propria residenza, offeso la sua
libertà, occupato la città ed il castello, voltato i cannoni contro la
propria abitazione, e che inoltre con intollerabile peso si aggravavano
sopra il suo erario, e sopra i suoi sudditi. A questo aggiungeva, che
essendo privato della sua libertà, e ridotto in condizione di carcerato,
non intendeva più, nè voleva negoziare, e che solo allora si
risolverebbe a trattare delle faccende pubbliche con Francia, che
sarebbe restituito alla sua piena e sicura libertà.

Le amarezze del papa divenivano ogni giorno maggiori. Il comandante
Napoleonico intimava ai cardinali Napolitani Ruffo-Scilla, Pignatelli,
Saluzzo, Caracciolo, Caraffa, Trajetto, e Firrao nel termine di
ventiquatt'ore partissero da Roma, e tornassero a Napoli. Se nol
facessero, gli sforzerebbero i soldati. Quindi l'intimazione medesima,
termine tre ore a partire, fu fatta dal soldato medesimo ai cardinali
nati nel regno Italico, che furono quest'essi: Valenti, Caradini,
Casoni, Crivelli, Giuseppe Doria, Della-Somaglia, Roverella, Scotti,
Dugnani, Braschi-Onesti, Litta, Galeffi, Antonio Doria, e Locatelli.
Risposero, stare ai comandamenti del pontefice; farebbero quanto
ordinasse.

A tanto oltraggio il pontefice, quantunque in potestà d'altri già fosse
ridotto, gravemente risentissi. Scrisse ai cardinali, si ricordassero
degli obblighi e dei giuramenti loro verso la santa Sede, imitassero il
suo esempio, sofferissero piuttostochè contaminarsi, non potere sua
santità permettere che partissero; proibirlo anzi a tutti ed a singoli
in virtù di quella obbedienza che a lui giurato avevano. Raccomandava, e
comandava loro, prevedendo che la forza gli avrebbe indegnamente divulsi
dal suo grembo, che se a qualche distanza di Roma fossero lasciati, non
continuassero il viaggio; vedesse il mondo che la forza altrui, non la
volontà loro, gli sveglieva da Roma.

La sovranità del papa a grado a grado dai violenti occupatori si
disfaceva. Commettevano il male, non volevano che si sapesse. Soldati
Napoleoniani furono mandati alla posta delle lettere, dove, cacciate le
guardie pontificie, ogni cosa recarono in poter loro. Postovi poscia
soprantendenti e spie, non solamente s'impadronivano degli spacci, ma
ancora, secondochè loro aggradiva, aprivano e leggevano le lettere,
enorme violazione della fede sì pubblica che privata, e del diritto
delle genti. Al medesimo fine invasero tutte le stamperie di Roma per
modo che nulla, se non quanto permettevano essi, stampare si potesse.
Quindi nasceva che nelle scritture che ogni giorno si pubblicavano,
massimamente nelle gazzette, le adulazioni verso Napoleone, e gli
scherni contro il papa erano incessabili. Il papa stesso non potè
pubblicare colle stampe una sua allocuzione ai cardinali del mese di
marzo, e fu costretto a mandarne le copie attorno scritte a penna, ed
autenticate di suo pugno.

Tolta al papa la forza civile, si faceva passo al torgli la militare.
Incominciossi dalle arti con subornare i soldati, le Napoleoniche glorie
e la felicità degl'imperiali soldati magnificando. Esortavansi
instantemente i papali ad abbandonar le insegne della chiesa, ed a porsi
sotto quelle dell'imperio. Pochi consentirono; i più resisterono.
Riuscite inutili le instigazioni, toccossi il rimedio della forza;
l'atto cattivo fu accompagnato da parole peggiori. Parlava Miollis il dì
ventisette marzo ai soldati del papa: essere l'imperatore e re contento
di loro, non esser più all'avvenire per ricever ordini nè da femmine, nè
da preti; dovere i soldati esser comandati da soldati; stessero sicuri,
che non mai più tornerebbero sotto le insegne dei preti; darebbe loro
l'imperatore e re generali degni per bravura di governargli. Questi
erano scherni molto incivili. Del rimanente, che le femmine ed i preti
abbiano comandato a soldati, in quel modo che il diceva il generale
Napoleonico, poichè nè il papa, nè i cardinali, nè alcuna donna di Roma
erano generali, o colonnelli, si è veduto (il che però io non sarò mai
per lodare) in tutti i tempi ed in tutti i paesi, anche in Francia, e
nel regno ultimo d'Italia. Miollis stesso vide peggio, poichè vide Elisa
principessa, e Carolina regina, Napoleonidi, far rassegne e mostre, e
comandar mosse d'imperiali soldati. Un Frici colonnello, mancando nella
fede, si accomodò coi nuovi signori: fu accarezzato. Un Bracci
colonnello ricusò: fu carcerato, poi bandito. Carcerati altri tre, e
mandati, per aver conservato la fede loro, nella fortezza di Mantova. A
questo modo stimavano e ricompensavano i Napoleoniani gli uomini fedeli
ai loro principi ed alle loro patrie. I soldati furono per forza
costretti alle insegne Napoleoniche, e mandati prima in Ancona, poscia
nel regno Italico per essere ordinati secondo le forme imperiali.

Restava il santo padre nel suo pontificale palazzo con poche guardie,
piuttosto ad onore che a difesa. Vollero i Napoleoniani che quest'ultimo
suo ricetto fosse turbato dalle armi forestiere, non contenti, se non
quando il sommo pontefice fosse in vero carcere ristretto. Andavano il
dì sette aprile all'impresa del prendere il pontificale palazzo;
s'appresentavano alla porta: il soldato svizzero, che vi stava a
guardia, rispose che non lascerebbe entrar gente armata, ma solamente
l'uffiziale che le comandava. Parve soddisfarsene il capitano
Napoleonico: fatto fermar i soldati, entrava solo; ma non così tosto fu
lo sportello aperto e l'ufficiale entrato, che aggiungendo la sorpresa
alla forza, fece segno a' suoi che entrassero. Entrarono: volte le
baionette contro lo svizzero, occuparono l'adito. S'impadronirono,
atterrando romorosamente le porte, delle armi delle papali guardie; i
più intimi penetrali invasero. Intimarono al capitano della guardia
Svizzera, sarebbe ai soldi e sotto le insegne di Francia: ricusò
costantemente. Le medesime intimazioni fecero alle guardie delle
finanze, e perchè ricusarono, le condussero carcerate in castello.
Intanto altri corpi di Napoleoniani giravano per la città: quante
guardie nobili incontrarono, tante arrestarono.

Di tanti eccessi querelavasi gravissimamente il pontefice con Miollis;
ma le sue querele non muovevano il generale Napoleonico; che anzi negli
eccessi moltiplicando, faceva arrestare da' suoi soldati monsignor
Guidobono Cavalchini, governator di Roma, ordinando che fosse condotto a
Fenestrelle, fortezza alle fauci dell'Alpi sopra Pinerolo, che fondata
dai re di Sardegna a difesa d'Italia, era ora per volontà di Napoleone
divenuta carcere degl'Italiani, che anteponevano la fede alla fellonìa.
Accusarono Cavalchini dello aver negato di ministrar giustizia secondo
le leggi e regole del paese; del quale fallo, se era vero, il papa solo,
non i forestieri, doveano giudicare. I napoleoniani portarono il prelato
dentro i cavi sassi dell'orrido Fenestrelle.

A questi tratti il pontefice, fatto maggiore di se medesimo, in istile
grave e profetico a Napoleone le sue parole rivolgendo: «Per le viscere,
diceva, della misericordia di Dio nostro, per quel Dio, che è cagione,
che il sole levante venne dall'alto a visitarci, esortiamo, preghiamo,
scongiuriamo te, imperatore e re Napoleone, a cambiar consiglio, a
rivestirti dei sentimenti che sul principiar del tuo regno manifestasti:
sovvengati, che Dio è re sopra di te: sovvengati, ch'ei non eccettuerà
persona; sovvengati, ch'ei non rispetterà la grandezza d'uomo che sia;
sovvengati, ed abbi sempre alla mente tua davanti, ch'ei si farà vedere,
e presto, in forma terribile, poichè quelli che comandano agli altri,
saranno da lui con estremo rigore giudicati».

Napoleone cieco, e dall'inevitabile suo destino tratto, non attendeva
alle spaventose e fatidiche voci del pontefice. Decretava il due aprile,
che, stantechè il sovrano attuale di Roma aveva costantemente ricusato
di far guerra agl'Inglesi, e di collegarsi coi re d'Italia e di Napoli a
difesa comune della penisola; stantechè l'interesse dei due reami, e
dell'esercito d'Italia e di Napoli esigevano che la comunicazione non
fosse interrotta da una potenza nemica; stantechè la donazione di
Carlomagno, suo illustre predecessore, degli stati pontificj era stata
fatta a benefizio della cristianità, non a vantaggio dei nemici della
nostra santa religione; stante finalmente che l'ambasciadore della corte
di Roma appresso a lui aveva domandato i suoi passaporti, le province
d'Urbino, Ancona, Macerata e Camerino fossero irrevocabilmente e per
sempre unite al suo regno d'Italia: il regno Italico il dì undici maggio
prendesse possessione delle quattro province, vi si pubblicasse ed
eseguisse il codice Napoleone; fossero investite nel vicerè amplissime
facoltà per esecuzione del decreto.

Già innanzi che questo decreto fosse preso, e quando ancora i negoziati
colla santa sede erano in pendente, aveva Napoleone nelle quattro
province, non solamente usato l'autorità sovrana con manifesta
violazione di quella del pontefice, ma ancora commesso atti di vera
tirannide. Vi aveva mandato con titolo ed autorità di governatore il
generale Lemarrois, il quale non così tosto vi fu giunto, che cassò
dalla porta d'Ancona le arme del papa; sostituì quelle dell'imperatore,
diede e tolse ordini ai magistrati della provincia, e tant'oltre
trascorse, che fece arrestare e condur prigione nel castello di Pesaro
monsignor Rivarola, governator di Macerata pel pontefice.

Il giorno stesso dei due aprile l'imperatore, conoscendo quanti prelati
natii delle provincie unite fossero in Roma ai servigi del pontefice, e
volendo privare il santo padre del sussidio di tanti servitori ed amici,
decretava, che tutti i cardinali, prelati, uffiziali ed impiegati
qualsivogliano appresso alla corte di Roma, nati nel regno d'Italia
fossero tenuti, passato il dì venticinque di maggio, di ridursi nel
regno; chi nol facesse, avesse i suoi beni posti al fisco: i beni già si
sequestrassero a chi non avesse obbedito il dì cinque giugno. Questa
deliberazione tanto più era da biasimarsi, quanto con lei s'impediva al
pontefice, oltre l'esercizio dell'autorità temporale, la quale sola
l'imperatore affermava voler annullare, ancora quello della spirituale,
poichè il pontefice da se, e senza consiglieri ed impiegati, non poteva
adempire nè l'uno nè l'altro ufficio. Taccio la crudeltà di voler torre
sotto pena anche di confiscazione di beni, ad antichi e vecchi servitori
sussidj di vita, dolcezza di abitudini, uso di un aere consueto. Nè so
comprendere quale nuova dottrina sia questa, che l'uomo onorato non sia
padrone di viversene dove più le pare e piace, e che chi è nato in un
luogo debba, come se fosse una pianta, dimorarvi perpetuamente.

Nè solo la violenza del voler torre i servitori al papa si usò contro
coloro, che erano nati nel regno Italico, ma ancora contro quelli che,
sebbene venuti al mondo in Roma, possedevano uffizj spirituali in quel
regno. Il dì quindici luglio soldati Napoleoniani entrarono nel
pontificale palazzo, e minacciosamente introdottisi nelle stanze del
cardinal Giulio Gabrielli, segretario di stato e vescovo di Sinigaglia
suggellarono il suo portalettere, e il diedero alla guardia di un
semplice soldato. Poscia soldatescamente comandarono al cardinale,
uscisse da Roma, termine due giorni, e se n'andasse al suo seggio di
Sinigaglia. Si opprimeva e scacciava per tal modo da coloro, che di ciò
fare niuna legittima facoltà avevano, un uomo nato in Roma, d'illustre
legnaggio, di conosciuta innocenza, un vescovo, un cardinale, un primo
ministro del papa. Accrebbe gravità al caso l'essergli stata fatta
l'intimazione nel palazzo pontificale, ed al cospetto stesso del
pontefice. Tanta violenza ed oltraggio commisero i Napoleoniani contro
il cardinale, perchè obbediendo agli ordini del suo signore, aveva dato
instruzioni per direzioni delle coscienze, a chi ne aveva bisogno.
Sclamò il papa, questi essere delitti; i Napoleoniani non vi abbadarono.

Eugenio vicerè con solenne decreto del venti maggio spartiva le quattro
provincie in tre dipartimenti, del Metauro, del Musone, e del Tronto
chiamandogli. Avesse il primo Ancona per metropoli, il secondo Macerata,
il terzo Urbino. Fosse in Ancona ad ulteriore ordinamento di questi
territorj un magistrato politico: chiamovvi Lemarrois presidente, e due
consiglieri di stato.

Si esigevano nelle province unite i giuramenti di fedeltà
all'imperatore, d'obbedienza alle leggi e constituzioni. Il pontefice,
che non aveva riconosciuto l'unione, e che anzi aveva contro la medesima
protestato, non consentiva ai giuramenti pieni. Inoltre fra le leggi a
cui si giurava obbedienza, era il codice Napoleone, nel quale, secondo
l'opinione del pontefice, si contenevano capitoli contrarj, massime pei
matrimonj, ai precetti del vangelo, ed ai decreti dei concilj,
particolarmente del Tridentino. Perciò aveva scritto ai vescovi,
decretando che fossero illeciti i giuramenti illimitati, implicando
infedeltà e fellonìa verso il governo legittimo, e che solo si potesse
promettere, e giurare di non partecipare in alcuna congiura, o trama, o
sedizione contro il governo attuale, ed altresì di essergli fedele ed
obbediente in tutto, che non fosse contrario alle leggi di Dio e della
Chiesa. Ingiungeva ancora, che questo giuramento stesso niuno prestasse,
se non astretto dall'ultima necessità, e quando il ricusarlo potesse
portare con se qualche grave pericolo o pregiudizio. Protestava, che non
intendeva per questa sua condiscendenza e permissione, dismettere o
rinunziare i suoi diritti sopra i suoi sudditi, e gli altri che gli
competevano, i quali tutti voleva conservare intieri ed illesi.
Comandava inoltre, che niuno accettasse cariche od impieghi, dai quali
ne nascesse la riconoscenza dell'usurpazione. Dichiarava finalmente, sua
volontà essere, che i vescovi ed altri pastori ecclesiastici non
cantassero i cantici spirituali, e particolarmente l'Ambrosiano, perchè
non si conveniva, che in tanta afflizione della Chiesa, e fra tante
opere violente ed ingiuste commesse contro di lei, si dessero segni di
allegrezza nei tempj santi.

La volontà del pontefice manifestata ai vescovi nella materia dei
giuramenti gli constituiva in molto difficile condizione; perchè dall'un
de' lati Napoleone non voleva rimettere della sua durezza, dall'altro i
vescovi ripugnavano a trasgredire i comandamenti del capo supremo della
Chiesa. Posti fra le pene spirituali e le temporali, non sapevano a qual
partito appigliarsi: ed era venuta la cosa tra la confiscazione e
l'esilio da una parte, e il trasgredire dall'altra. Nè non meritava
considerazione il pensare, quanto all'esilio, a quale mancanza di
sussidj e di conforti spirituali verrebbero esposti i fedeli, se i
pastori eleggessero quello, che il papa loro comandava. Napoleone
intanto fulminava, e per mezzo del suo ministro dei culti intimava, che
chi non andasse a Milano per giurare, avrebbe bando e confiscazione di
beni. Vinse nei più la volontà del pontefice: e però già il cardinal
Gabrielli, vescovo di Sinigaglia, i vescovi d'Arcolo Cappelletti, e di
Castiglione di Montalto con altri loro compagni, erano in punto d'esser
presi e trasportati in lontane regioni, con quell'aggiunta della
confiscazione. A mitigare la durezza del tempo, ed a procurare loro
qualche conforto giunse opportunamente Eugenio vicerè, mandato dal
padre, che temeva gli effetti della resistenza ecclesiastica. Videro il
giovine principe i vescovi, e con lui ristrettisi udirono da lui lodarsi
gli scrupoli e la costanza loro nel non voler far quello, a che
ripugnavano la coscienza propria e gli ordini del moderatore sovrano
della Chiesa. Gl'informava, intenzione essere dell'imperatore, che si
sospendessero per qualche giorno le esecuzioni rigorose: mandassero
intanto i loro deputati al santo padre, e procurassero d'impetrare da
lui, che i giuramenti si prestassero con alcuna modificazione. Le
modificazioni alle quali consentiva l'imperatore erano di tre sorti;
primieramente, fossero dispensati i vescovi dal viaggio di Milano ed in
cospetto dei prefetti prestassero i giuramenti; secondamente, non
sarebbe da loro richiesto altro giuramento, che quello statuito nel
concordato ed appruovato dal pontefice, nel quale non si parlava nè di
leggi, nè di costituzioni; terzamente, fosse loro lecito, innanzichè
pronunziassero la forma del giuramento, esprimere, con quanta pubblicità
volessero, che non volevano e non intendevano pronunciarla, se non nel
senso diritto e puramente cattolico; dal che si sperava, che e il
governo resterebbe appagato, e le coscienze illese. Non si lasciò il
pontefice piegare ad alcuna modificazione. Da ciò ne nacque, che alcuni
vescovi giurarono, fra gli altri l'arcivescovo d'Urbino, cosa sentita
con molto sdegno dal papa: gli altri che ricusarono, andarono soggetti
alle pene.

Circa l'accettazione degli impieghi ed uffizi civili, ed
all'amministrazione dei sacramenti a coloro, che gli avessero accettati,
aveva il pontefice statuito, che incorressero le censure coloro, che
accettassero quegl'impieghi ed uffizi, i quali tendessero a ruina delle
leggi di Dio e della Chiesa; gli altri fosse lecito accettare per
dispensa del vescovo. Ma Napoleone, seguitando la sua volontà
inflessibile ed arbitraria, ed a lei posponendo ogni altro rispetto,
voleva che i vescovi pubblicamente dichiarassero, esser lecito per le
leggi della Chiesa servire in qualunque carica od impiego il governo, e
che a chi il servisse, amministrerebbero i sacramenti. Non obbedirono:
affermavano, che se l'imperatore diceva sue ragioni per impadronirsi
delle provincie, il papa diceva anche le sue per conservarle, e che alla
fine a loro non s'apparteneva il definire sì gran contesa: che però
senza taccia d'infamia e di prevaricazione, non potevano dichiarare
lecito indistintamente ogni ufficio ed impiego; che l'amministrazione
de' sacramenti, e nominatamente l'assoluzione dei peccati e delle
censure ecclesiastiche, intieramente dipendevano dall'autorità superiore
del pontefice; che se i subordinati oltrepassassero i termini posti da
lei, l'assoluzione sarebbe nulla e di niun valore, non solamente nel
foro esteriore, ma ancora a cospetto di Dio; che queste non erano
opinioni che potessero ancora venir in controversia, ma dogmi
inconcussi, dogmi di quella religione che dominava nel reame d'Italia
per confessione stessa dell'imperatore; che se il papa era stato
spogliato di una parte del suo dominio temporale, rimaneva intiera e
piena la sua potestà spirituale; che a lui solo spettava la facoltà di
definire in queste materie il lecito e l'illecito, e di allargare o di
restringere la giurisdizione dei prelati inferiori; che pertanto sarebbe
attentato scismatico e distruttivo dell'unità cattolica, il contraddire
pubblicamente i suoi giudizi; essere parati, attestavano, a promuovere e
mantenere con tutti i mezzi, che fossero in facoltà loro, la quiete
dello stato, ma non voler arrogarsi una giurisdizione che a loro non
competeva, e che non potrebbero, se non se sacrilegamente ed inutilmente
usare. Così era nelle quattro province un conflitto tra armi ed
opinioni, armi forti ed opinioni inflessibili: gli uomini distratti tra
la coscienza e gl'interessi non sapevano più dove volgersi: prigioni a
chi s'allontanava dalle armi, maledizioni a chi s'allontanava dalle
opinioni, discordia, dolore e miseria per tutti. Tal era la condizione
delle Marche, una volta sì prospere e sì felici, ora cadute ed infelici.
Quanto al papa bene aveva operato Pio settimo col protestare, come fece,
con tanta energia contro la usurpazione della sua sovranità: ma nel
restante avrebbe dovuto imitare la prudenza, e la paterna sopportazione
di Pio sesto, suo glorioso antecessore. L'usare inflessibilità, mentre
era inutile, contro Napoleone, esponeva i sudditi a calamità
innumerabili. Il protestare contro l'usurpatore era ufficio
indispensabile di sovrano, ed anche bastava per conservar incolumi i
suoi diritti; il sopportare con agevolezza e mansuetudine la faccenda
dei giuramenti era ufficio di padre verso i suoi figliuoli.

Pubblicava Pio una solenne protesta:

«Il decreto pubblicato, diceva, d'ordine dell'imperatore e re Napoleone,
che subitamente ci spoglia del dominio libero ed assoluto delle province
della Marca d'Ancona, dominio, di cui per consentimento di tutti,
durante dieci secoli e più, hanno sempre i nostri predecessori goduto,
non solamente contro di noi fu fatto, contro di noi per tanti anni da
tanti dolori trafitti, da tante tempeste battuti per cagione di colui,
che con quella maggiore amorevolezza che per noi si è potuto,
abbracciato abbiamo, ma ancora contro la Chiesa Romana, contro la Sedia
apostolica, contro il patrimonio del principe degli apostoli. Nè
sappiamo, se in questo decreto sia maggiore l'oltraggio della forma, o
la iniquità del fatto. Per certo, se in così grave accidente tacessimo,
ciò fora meritamente a mancanza del nostro apostolico dovere, a
violazione dei giuramenti nostri imputato. Che se poi vogliamo por mente
ai motivi del decreto, facilmente ci persuaderemo, maggiore obbligo
legarci a rompere il silenzio, perciocchè ingiuriosi sono, e contaminano
la purità e l'integrità delle nostre deliberazioni. L'oltraggiare ed il
mentire sonsi aggiunti all'ingiustizia. Che un principe inerme e
pacifico, che non solo non dà cagione di dolersi di lui ad alcuno, ma
che ancora allo stesso imperatore dei Francesi ebbe con tanti manifesti
segni la sua affezione dimostrato, i propri interessi e quelli de' suoi
sudditi anche offendendo, sia spogliato de' suoi dominj per non aver
creduto, che gli fosse lecito di obbedire agli ordini di colui, che
gl'ingiungeva di abbandonare la sua neutralità con tanta fede e scrupolo
conservata, e di far lega di guerra contro coloro, che a modo nissuno
turbato nè offeso l'avevano, già per se sarebbe una grandissima
ingiustizia; che se poi un principe, che fosse signore di un grande
impero avesse giustissime cagioni di ricusare una lega nemica, qual cosa
si dovrebbe dire, e pensare del sommo pontefice, vicario in terra
dell'autor primo di pace, obbligato in forza del suo apostolato supremo
al ministerio di padre comune, ad un uguale amore verso tutti i fedeli
di Gesù Cristo, ad un eguale odio contro tutte le nimicizie? Passa il
decreto per dissimulazione artifiziosa sotto silenzio questi obblighi
nostri, queste voci della coscienza nostra, obblighi e voci, che tante
volte, e per lettere nostre, e per bocca dei nostri legati, candidamente
e sinceramente all'imperator Napoleone rappresentammo. Ma l'ingiustizia
sua procede anche più oltre, posciachè ci rimprovera l'esserci noi da
quest'alleanza astenuti, per non essere obbligati a volgere le armi
contro gl'Inglesi esclusi dalla comunanza cattolica. Nella quale
ingiustizia contiensi una grande ingiuria: poichè sa egli, quantunque il
taccia, quante volte gli protestammo, non poter entrare in una lega
perpetua per non essere costretti a guerra contro tanti principi
cattolici, a quanti a lui piacesse di far guerra ora e per sempre.
Dogliamoci inoltre, come di offesa grave ed odiosa, ch'ei ci accusi di
rifiutar l'alleanza, affinchè la penisola resti facilmente esposta agli
assalti dei nemici. Sallo, e chiamiamo in testimonio e giudice tutta
l'Europa, che vede da tanti anni le Italiane spiagge occupate da soldati
Francesi, sallo, e chiamiamo in testimonio e giudice l'imperatore
stesso, che tace la condizione da noi offerta, ch'ei mettesse in tutt'i
porti ed in tutti i lidi nostri i suoi presidj. Havvi in questo silenzio
più ingratitudine ancora, che menzogna, posciachè ei non ignora punto,
quanto danno ridonderebbe ai sudditi nostri dalla chiusura dei porti, e
quanto sdegno contro di noi ne prenderebbero i suoi nemici. Ma se per
onestare la sua usurpazione, offende la verità del pari che la
giustizia, incredibile da un altro canto è la maraviglia da noi
concetta, che pel fine medesimo non gli abbia ripugnato l'animo al
servirsi della donazione di Carlomagno. Noi non possiamo restar capaci,
come l'imperatore, dopo lo spazio di dieci secoli, s'attenti di
risuscitare, e di attribuirsi la successione di Carlomagno, nè come la
donazione di Carlomagno risguardi i dominj usurpati della Marca
d'Ancona.

«Stante adunque che per le ragioni finora raccontate egli è chiaro e
manifesto, che per forza di un attentato enorme i diritti della Romana
Chiesa sono stati dall'ultimo decreto di Napoleone violati, e che una
ferita ancora più profonda è stata a noi ed alla santa sede fatta,
acciocchè tacendo non paja ai posteri, che noi l'iniquissimo delitto
commesso con violazione di tutte le regole della rettitudine e
dell'onore, quanto pure merita non abbiamo (il che sarebbe perpetua
vergogna nostra) a sdegno ed abborrimento avuto, di nostro proprio moto,
di nostra certa scienza, di nostra piena potenza dichiariamo, e
solennemente, ed in ogni miglior modo protestiamo, l'occupazione delle
terre, che sono nella Marca d'Ancona, e la unione loro al reame
d'Italia, senza alcun diritto e senza alcuna cagione per decreto
dell'imperator Napoleone fatte, ingiuste essere, usurpate, nulle:
dichiariamo altresì, e protestiamo, nullo essere, e di niun valore
quanto sino al giorno d'oggi si è fatto per esecuzione del detto
decreto, e quanto potrà essere d'ora in poi sulle terre medesime da
qualunque persona fatto e commesso: vogliamo inoltre e dichiariamo, che
anche dopo mille anni, e tanto quanto il mondo durerà, quanto vi si è
fatto, e quanto sarà per farvisi, a patto niuno possa portar pregiudizio
o nocumento ai diritti sì di dominio, che di possessione sulle medesime
terre; perchè sono, e debbono essere di tutta proprietà della nostra
santa Sedia apostolica».

Così Pio venuto in forza altrui parlava a Napoleone, e contro di lui
protestava. Così ancora Napoleone, dopo di avere carcerato i reali di
Spagna, carcerava anche il papa, e dopo di aver usurpato la Spagna,
usurpava anche Roma. Alessandro di Russia in questo mentre appunto
lasciava a posta la sua imperial sede di Pietroburgo per girsene a
visitarlo in Erfurt, Francesco d'Austria vi mandava il general San
Vincenzo per accarezzarlo.




LIBRO VIGESIMOQUARTO

SOMMARIO

      Nuova guerra coll'Austria. L'arciduca Giovanni generalissimo
      degli Austriaci, il principe Eugenio, vicerè, generalissimo
      dei Francesi in Italia. Loro manifesti agl'Italiani.
      L'arciduca vince a Sacile, e s'avanza verso Verona. Mossa
      generale dei Tirolesi contro i Francesi e i Bavari; qualità di
      Andrea Hofer. Natura singolare della Tirolese guerra.
      L'Austria perisce, prima nei campi tra Ratisbona e Augusta,
      poi in quei di Vagria. L'arciduca si ritira dall'Italia. Pace
      tra la Francia e l'Austria. Matrimonio dell'arciduchessa Maria
      Luisa con Napoleone. Fine della guerra del Tirolo; morte di
      Hofer. Napoleone unisce Roma alla Francia e manda il papa
      carcerato a Savona. Il papa lo scomunica. Descrizione di Roma
      Francese, e quello che vi si fa. Che cosa fosse la propaganda.
      Pratiche di Carolina di Sicilia con Napoleone. Infelice
      spedizione di Giovacchino in Sicilia. Manhes generale mandato
      a pacificar le Calabrie, le pacifica, e con quali mezzi.


Era in Europa rimasta accesa la materia di nuove calamità. L'Austria
depressa dal vincitore aspettava occasione di risorgere, alleggerendo le
disgrazie presenti per la speranza del futuro. Nè solo la spaventavano i
patti di Presburgo, pei quali tanta potenza le era stata scemata, ma
ancora i cambiamenti introdotti da Napoleone, non che in altre parti
d'Europa, nel cuore della Germania, e sulle frontiere stesse
dell'Austria. La spaventavano gli attentati palesi, la spaventavano le
profferte segrete, poichè Napoleone le esibiva ingrandimento nella
distruzione di uno stato vicino ed amico, il che le dava cagione di
temere, che se i tempi od i capricci cambiassero, avrebbe esibito
ingrandimento ad altri nella distruzione dell'Austria. Ma la potenza
tanto preponderante di Napoleone per la soggiogazione della Prussia e
per l'amicizia della Russia, non lasciava speranza all'Austria di
riscuotersi; però risolutasi al tirarsi avanti col tempo, ed
all'anteporre il silenzio alla distruzione, aspettava, che il rotto
procedere di Napoleone fosse per aprirle qualche via di raffrenare la
sua cupidità, e di procurare a se medesima salvamento. Le iniquità
commesse contro i reali di Spagna, che a tanto sdegno avevano commosso
gli Spagnuoli, e che obbligavano il padrone della Francia a mandar forti
eserciti per domargli, le parvero occasione da non doversi
pretermettere. Per la qual cosa, non abborrendo dall'entrare in nuovi
travagli, e dall'abbracciar sola questa guerra, si mise in sull'armare,
con fare che le compagnìe d'ordinanza non solo avessero i numeri interi,
ma la gente fiorita e bene in ordine; inoltre ordinava, e squadronava
tutta quella parte delle popolazioni, che era atta a portar le armi. Si
doleva Napoleone di sì romorosi apparecchj, affermando, non pretendere
coll'imperator d'Austria alcuna differenza: rispondeva Francesco essere
a difesa, non ad offesa. Accusava il primo gli Austriaci ministri, e non
so quale Viennese setta, bramosa di guerra, come la chiamava, e
prezzolata dall'Inghilterra. Rinfacciava superbamente a Francesco,
l'avere conservato la monarchìa Austriaca, quando la poteva distruggere;
gli protestava amicizia; lo esortava a desistere dall'armi. Ma l'Austria
non voleva riposarsi inerme sulla fede di colui, che aveva incarcerato
per fraude i reali di Spagna. La confederazione Renana, la distruzione
dell'impero Germanico, Vienna senza propugnacolo per la servitù della
Baviera, Ferdinando cacciato da Napoli, il suo trono dato ad un
Napoleonide, l'Olanda data ad un Napoleonide, Parma aggiunta, la Toscana
congiunta, la pontificia Roma occupata, davano giustificata cagione
all'Austria di correre all'armi, non potendole in modo alcuno esser
capace, che a lei altro partito restasse che armi, o servitù. Solo le
mancava l'occasione; la offerse la guerra di Spagna, all'impresa della
quale era allora Napoleone occupato, e la usò. Ma prevedendo che quello
era l'ultimo cimento per lei faceva apparati potentissimi. Un esercito
grossissimo militava sotto la condotta dell'arciduca Carlo in Germania.
Destinavasi all'invasione della Baviera, la quale perseverava
nell'amicizia di Napoleone. Se poi la fortuna si mostrasse favorevole a
questo primo conato, si aveva in animo di attraversare la Selva Nera, e
di andare a tentare le Renane cose. Per ajutare questo sforzo, ch'era il
principale, Bellegarde, capitano sperimentatissimo, stanziava con un
corpo assai grosso in Boemia, pronto a sboccare nella Franconia,
tostochè i casi di guerra il richiedessero. Grandissima speranza poi
aveva collocato l'imperatore Francesco nel moto dei Tirolesi, sempre
affezionati al suo nome, e desiderosi di riscuotersi dalla signoria dei
Bavari. Era questo moto di grave momento sì per la natura bellicosa
della nazione, e sì per tener aperte le strade tra i due eserciti di
Germania e d'Italia. Sollecita cura ebbero gli ordinatori di questo
vasto disegno delle cose d'Italia; perciocchè vi mandarono con un'oste
assai numerosa, massimamente di cavalli, l'arciduca Giovanni, giovane di
natura temperata, e di buon nome presso agl'Italiani. Stava Giovanni
accampato ai passi della Carniola e della Carintia, in atto di sboccare
per quei di Tarvisio e della Ponteba sulle terre Veneziane. Concorreva
sull'estrema fronte a tanto moto con soldati ordinati, o con cerne del
paese Giulay dalla Croazia e dalla Carniola, province, in cui egli aveva
molta dipendenza. Questo nervo di guerra parve anche necessario per
frenare Marmont, che con qualche forza di Napoleoniani governava la
Dalmazia. Stante poi che nelle guerre principale fondamento è sempre
l'opinione dei popoli, aveva Francesco con ogni sorta di esortazioni
confortato i suoi, della patria, dell'independenza, dell'antica gloria,
delle dure condizioni presenti, del futuro giogo più duro ancora
ammonendogli: il nome Austriaco risorgeva; concorrevano volentieri i
popoli alla difesa comune. Bande paesane armate stavano preste in ogni
luogo ai bisogni dello stato; maravigliosa fu la concitazione, nè mai
più promettenti sorti per l'Austria aveva veduto il mondo, come non mai
ella aveva fatto sì formidabile preparazione.

A questi sforzi, se Napoleone era pari, non era certamente superiore.
Fece opera di temporeggiarsi, offerendo la Russia per sicurtà della
quiete. Ma da quell'uomo astuto e pratico ch'egli era, non ingannandosi
punto sulle intenzioni della potenza emola, e certificato della mala
disposizione di lei, che gli parve irrevocabile, si preparava alla
guerra con mandar in Germania ed in Italia quanti soldati poteva
risparmiare per la necessità d'oltre i Pirenei. Ciò non di meno
Francesco, che con disegno da lungo tempo ordito si muoveva, stava
meglio armato, e più pronto a cimentarsi. Pensò Napoleone ad andar egli
medesimo alla guerra Germanica, perchè vedeva che sulle sponde del
Danubio erano per volgersi le definitive sorti e che nissun altro nome,
fuorchè il suo, poteva pareggiare quello del principe Carlo. Quanto
all'Italia, diede il governo della guerra, in questa parte importante,
al principe Eugenio, mandandogli per moderatore Macdonald. Si riposava
l'esercito Italico di Napoleone nelle stanze del Friuli, occupando la
fronte a destra verso la spiaggia marittima Palmanova, Cividale ed
Udine, a sinistra verso i monti San Daniele, Osopo, Gemona, Ospedaletto
e la Ponteba Veneta sin oltre alla strada per Tarvisio. Le altre schiere
alloggiavano a foggia di retroguardo a Pordenone, Sacile, Conegliano
sulle sponde della Livenza. Un altro corpo, che in due alloggiamenti si
poteva congiungere col primo, ed era in gran parte composto di soldati
Italiani agli stipendi del regno Italico, stanziava nel Padovano, nel
Trevisano, nel Bassanese e nel Feltrino. Accorrevano a presti passi dal
Bresciano e dalla Toscana nuove squadre ad ingrossare l'esercito
principale: l'Italia e la Germania commosse aspettavano nuovo destino.

L'arciduca Carlo mandò dicendo al generalissimo di Francia, andrebbe
avanti, e chi resistesse, combatterebbe. L'arciduca Giovanni, correndo
il dì nove aprile, al medesimo modo intimò la guerra a Broussier, che
colle prime guardie custodiva i passi della valle di Fella, per cui
superate le fauci di Tarvisio, si acquista l'adito a Villaco di
Carintia. Preparate le armi, pubblicavansi i discorsi. Sclamava Eugenio
vicerè, parlando ai popoli del regno, avere l'Austria voluto la guerra:
poco d'ora doversene star lontano da loro: girsene a combattere i nemici
del suo padre augusto, i nemici della Francia e dell'Italia: confidare
che sarebbero per conservare, lui lontano, quello spirito eccellente,
del quale avevano già dato con le opere sì vere testimonianze: confidare
che i magistrati bene e candidamente farebbero il debito loro, degni del
sovrano, degni degl'Italiani popoli mostrandosi: dovunque e quandunque
ei fosse, essere per conservar di loro e stabile ricordanza ed
indulgente affetto.

Dal canto suo l'arciduca Giovanni, prima di venire al ferro, non se ne
stava oziando con le parole, giudicando che potessero sorgere per tutta
Italia per le varie inclinazioni dei popoli, gravi e favorevoli
movimenti:

«Udite, diceva, Italiani, udite, e nei cuor vostri riponete, quanto la
verità, quanto la ragione da voi richieggono. Voi siete schiavi di
Francia, voi per lei le sostanze, voi la vita profondete. È l'Italico
regno un sogno senza realtà, un nome senza effetto. Gli scritti soldati,
le imposte gravezze, le usate oppressioni a voi bastantemente fan segno,
che niuna condizione di stato politico, che niun vestigio d'independenza
vi è rimasto. In tanta depressione voi non potete nè rispettati essere,
nè tranquilli, nè Italiani. Volete voi di nuovo Italiani essere?
Accorrete colle mani, accorrete coi cuori, ai generosi soldati di
Francesco imperatore congiungetevi. Manda egli un poderoso esercito in
Italia: non per sete di conquista il manda, ma per difendere se stesso,
ma per restituire l'independenza a tante europee nazioni, di cui la
servitù tanto è per tanti segni certa, quanto per tanti dolori dura.
Solo che Iddio secondi le virtuose opere di Francesco imperatore, e de'
suoi potenti alleati, fia novellamente Italia in se stessa felice, fia
da altri rispettata: avrà novellamente il capo della religione i suoi
stati, avrà la sua libertà. Una constituzione alla natura stessa, al
vero stato politico vostro consentanea, sarà per prosperare le italiche
contrade, e per allontanar da loro ogn'insulto di forza forestiera.
Promettevi Francesco sì fortunate sorti: sa l'Europa, essere la sua fede
tanto immutabile, quanto pura; il cielo, il cielo vi parla per bocca di
lui. Accorrete, Italiani, accorrete: chiunque voi siate, o qual nome
v'aggiate, o qual setta amiate, purchè Italiani siate, senza temenza
alcuna a noi venite. Non per ricercarvi di quanto avete fatto, ma per
soccorrervi e per liberarvi siamo in cospetto dell'Italiane terre
comparsi. Consentirete voi a restarvi, come ora siete, disonorati e
vili? Sarete voi da meno che gli Spagnuoli, eroica gente, che altamente
dissero, e che più altamente fecero che non dissero? Meno che gli
Spagnuoli amino, amate voi forse i vostri figliuoli, la vostra
religione, l'onore e il nome della vostra nazione? Abborrite voi forse
meno ch'essi, il vergognoso giogo a cui v'han posti coloro, che con
belle parole v'ingannarono, che con tristi fatti vi lacerarono?
Avvertite, Italiani, e negli animi vostri riponete ciò, che ora con
ragione e con verità vi diciam noi, che questa è la sola, questa
l'ultima occasione che a voi si scopre di vendicarvi in libertà, di
gettar via dai vostri colli il duro giogo che su tutta Italia s'aggrava:
avvertite, e negli animi vostri riponete, che se voi ora non vi
risentite, e se neghittosi ancora vi state ad osservare, voi vi mettete
a pericolo, quali dei due eserciti abbia ad aver vittoria, di non essere
altro più che un popolo conquistato, che un popolo così senza nome, come
senza diritti. Che se pel contrario con animi forti vi risolvete a
congiungere con gli sforzi dei vostri liberatori anco i vostri, e se con
loro andate a vittoria, avrà l'Italia novella vita, avrà suo grado fra
le grandi nazioni del mondo, e risalirà fors'anche al primo, come già il
primo si ebbe. Italiani, più avventurose sorti or sono nelle mani vostre
poste, in quelle mani che in alto alzando le faci indicatrici di
dottrina, di civiltà, di arti tolsero il mondo alla barbarie, e dolce, e
mansueto, e costumato il renderono. Milanesi, Toscani, Veneziani,
Piemontesi, e voi tutti popoli d'Italia, sovvengavi dei tempi andati,
sovvengavi dell'antica gloria: e tempi e gloria potranno rinstaurarsi, e
rinverdirsi più prosperi e più splendidi che mai, se fia che voi un
generoso cooperare ad un pigro aspettare anteponiate. Volere, fia
vittoria; volere, fia tornarvi più lieti e più gloriosi, che gli
antenati vostri ai tempi del maggiore splendor loro non furono».

A questo modo l'arciduca spronava gl'Italiani, acciò non avessero a
disperarsi di vedere la patria loro rimanere in altro grado che
d'ignominiosa e perpetua servitù. Ma le sue esortazioni non partorirono
effetti d'importanza, perchè coloro che avevano le armi in mano,
parteggiavano, come soldati, per Napoleone: gl'inermi odiavano bensì la
signoria Francese, ma non si fidavano di quella dell'Austria, nè che la
vittoria di lei fosse per essere la libertà d'Italia pareva lor chiaro:
tutti poi spaventava la ricordanza ancor fresca del caso di Ulma. Nè
appariva che fosse per nascere alterazione tra Napoleone ed Alessandro,
la quale sola avrebbe potuto dare speranza probabile di buon successo.

Addì dieci d'aprile la tedesca mole piombava sull'Italia. L'arciduca,
varcata la sommità dei monti al passo di Tarvisio, e superato, non però
senza qualche difficoltà per la resistenza dei Francesi, quello della
Chiusa s'avvicinava al Tagliamento. Al tempo stesso, con abbondante
corredo di artiglierìe e di cavallerìa passava l'Isonzo, e minacciava
con tutto lo sforzo de' suoi la fronte dei Napoleoniani. Fuvvi un feroce
incontro al ponte di Dignano, perchè quivi Broussier combattè molto
valorosamente. Ma ingrossando vieppiù nelle parti più basse gli
Austriaci, che avevano passato l'Isonzo, Broussier si riparò per ordine
del vicerè sulla destra; che anzi, crescendo il pericolo, andò il
principe a piantare il suo alloggiamento in Sacile sulla Livenza,
attendendo continuamente a raccorre in questo luogo tutte le schiere, sì
quelle che avevano indietreggiato, come quelle che gli pervenivano dal
Trevisano e dal Padovano. Stringevano i Tedeschi d'assedio le fortezze
di Osopo e di Palmanova. Eugenio, rannodati tutti i suoi, eccetto quelli
che venivano dalle parti superiori del regno Italico e dalla Toscana, si
deliberava ad assaltar l'inimico, innanzi che egli avesse col grosso
della sua mole congiunto le altre parti che a lui si avvicinavano. Del
quale consiglio, non che lodare, biasimare piuttosto si dovrebbe il
principe; poichè sebbene l'arciduca non avesse ancora tutte le sue genti
adunate in un sol corpo, tuttavia sopravvanzava non poco di forze, e non
che fosse dubbio il cimento, era da temersi che gli Austriaci sarebbero
rimasti superiori; che se conveniva all'arciduca, siccome fornito di
maggior forza, il dar dentro, non conveniva al principe, che l'aveva
minore: doveva Eugenio in questo caso anteporre la prudenza all'ardire.

Erano i Francesi ordinati per modo nei contorni di Sacile, che Seras e
Severoli occupavano il campo a destra, Grenier e Barbou nel mezzo,
Broussier a sinistra: le fanterìe e le cavallerìe del regno Italico
formavano gran parte della destra. Fu quest'ala la prima ad assaltar i
Tedeschi, correva il dì sedici aprile: destossi una gravissima contesa
nel villaggio di Palsi, da cui e questi e quelli restarono parecchie
volte cacciati e rincacciati: i soldati Italiani combatterono
egregiamente. Pure restò Palsi in potestà dell'arciduca: e già i
Tedeschi minacciosi colla loro sinistra fornitissima di cavallerìe,
insistevano; la destra dei Francesi molto pativa; Seras e Severoli si
trovavano pressati con urto grandissimo, ed in grave pericolo. Sarebbero
anche stati condotti a mal partito, se Barbou dal mezzo non avesse
mandato gente fresca in loro ajuto. Avuti Seras questi soldati di
soccorso, preso nuovo animo, pinse avanti con tanta gagliardìa, che
pigliando del campo scacciò il nemico, non solamente da Palsi, ma ancora
da Porcia, dove aveva il suo principale alloggiamento. L'arciduca,
veduto che il mezzo della fronte Francese era stato debilitato pel
soccorso mandato a Seras, vi dava dentro per guisa che per poco stette,
che non lo rompesse intieramente. Ma entrava in questo punto
opportunamente nella battaglia Broussier, e riconfortava i suoi, che già
manifestamente declinavano: Barbou eziandìo si difendeva con molto
spirito. Spinse allora l'arciduca tutti i suoi battaglioni avanti: la
battaglia divenne generale su tutta la fronte. Fu la zuffa lunga, grave
e sanguinosa, superando i Tedeschi di numero e di costanza, i Francesi
d'impeto e d'ardire. Intento sommo degli Austriaci era di ricuperar
Porcia; ma contuttochè molto vi si sforzassero, non poterono mai venirne
a capo. In quest'ostinato combattimento rifulse molto egregiamente la
virtù del colonnello Giflenga, mentre guidava contro il nemico uno
squadrone di cavalli Italiani. Fuvvi gravemente ferito il generale
Teste, guerriero molto prode. Durava la battaglia già da più di sei ore,
nè la fortuna inclinava. Pure finalmente rinfrescando sempre più
l'arciduca con nuovi ajuti la fronte, costrinse i Napoleoniani a
piegare, non senza aver disordinato in parte le loro schiere, e ucciso
loro di molta gente. Patì molto la cavallerìa di Francia; fu anche
danneggiata fortemente la schiera di Broussier, che servendo di
retroguardo alle altre mezzo rotte e ritirantisi, ebbe a sostenere tutto
l'impeto del nemico vincitore. Se la notte, che sopraggiunse, non avesse
posto fine al perseguitare del nemico avrebbero i Francesi e gl'Italiani
pruovato qualche pregiudizio molto notabile. Perdettero in questa
battaglia di Sacile i Napoleoniani circa due mila cinquecento soldati
tra morti, feriti e prigionieri: non mancarono dei Tedeschi più di
cinquecento. Dopo l'infelice fatto non erano più le stanze di Sacile
sicure al principe vicerè. Per la qual cosa si ritrasse, seguitato
debolmente dai Tedeschi, sempre lenti perseguitatori dei nemici vinti, e
perciò perdenti molte buone occasioni, sulle sponde dell'Adige. Quivi
vennero a congiungersi con lui i soldati di Lamarque, che già
stanziavano nelle terre Veronesi, e quelli che sotto Durutte dalla
Toscana erano venuti. Nè piccola cagione di dare novelli spiriti ai
Napoleoniani fu l'arrivo di Macdonald. Fu egli veduto con allegra
fronte, ma con animo poco lieto da Eugenio, che stimava aver a passare
in lui la riputazione di ogni impresa segnalata. Passò l'arciduca la
Piave, passò la Brenta, tutto il Trivigiano, il Padovano e parte del
Vicentino inondando. Assaltava in questo mentre Palmanova, ma con poco
frutto: tentò con un grosso sforzo il sito fortificato di Malghera per
aprirsi la strada alle lagune di Venezia; ma non sortì effetto. Si
apprestava non ostante ad andar a trovar il nemico sulle rive
dell'Adige, sperando di riuscire nella superiore Lombardìa, dominio
antico dei suoi maggiori. Non trovò nelle regioni conquistate quel
seguito che aspettava. Vi fu qualche moto in Padova, ma di poca
importanza; si levarono anche in arme gli abitatori di Crespino, terra
del Polesine; e fu per loro in mal punto; perchè Napoleone tornato
superiore per le vittorie di Germania, fortemente sdegnatosi, gli
soggettò all'imperio militare, ed alla pena del bastone per le
trasgressioni. Supplicarono di perdono. Rispose, perdonare, ma a prezzo
di sangue; gli dessero, per essere immolati, quattro di loro. Per
intercessione del vicerè, che tentò di mollificare l'animo
dell'imperatore, fu ridotto il numero a due; questi comperarono
coll'ultimo supplizio l'indennità della patria.

Intanto l'arciduca Carlo, varcato l'Oeno, aveva occupato la Baviera; e
col suo grosso esercito s'incamminava alla volta del Reno. Ogni cosa
pareva su quei primi principj dar favore allo sforzo dell'imperatore
Francesco. Ma parte molto principale era la sollevazione dei Tirolesi.
Annidavansi negli animi di questo popolo armigero e virtuoso molte male
soddisfazioni. Assuefatti da lungo tempo al mansueto dominio della casa
d'Austria, molto mal volentieri sopportavano la signorìa dei Bavari,
come non consueta, e come, se non per antico costume, almeno per gli
esempj freschi, e fors'anche pei comandamenti Napoleonici, dura e
soldatesca. S'aggiungeva, che il re di Baviera aveva abolito l'antica
constituzione del Tirolo, riducendo la forma politica alla potestà
assoluta, anche in materia di tasse. S'accordarono parte segretamente,
parte palesemente per secondare con ogni nervo l'impresa dell'antico
loro signore. L'Austria gli aveva fomentati, mandando per le montagne di
Salisburgo nel Tirolo Jellacich con un corpo di regolari.

Il giorno stesso in cui l'arciduca Carlo aveva passato l'Oeno, e
l'arciduca Giovanni le strette di Tarvisio, i Tirolesi mossi da una sola
mente e da un solo ardore, si levarono tutti improvvisamente in armi, e
diedero addosso alle truppe Bavare e Francesi, che nelle terre loro
erano poste a presidio. Fecero capo al moto loro un Andrea Hofer,
albergatore a Sand nella valle di Passeira. Non aveva Andrea alcuna
qualità eminente, dico di quelle alle quali il secolo va preso: bensì
era uomo di retta mente, e d'incorrotta virtù. Vissuto sempre nelle
solitudini dei Tirolesi monti, ignorava il vizio e i suoi allettamenti.
I Parigini ed i Milanesi spiriti, anche i più eminenti, correvano alle
lusinghe Napoleoniche, povero albergator di montagna, perseverava Hofer
nell'innocente vita. Allignano d'ordinario in questa sorte d'uomini due
doti molto notabili, l'amore di Dio, e l'amore della patria: l'uno e
l'altro risplendevano in Andrea. Per questo la Tirolese gente aveva in
lui posto singolare benevolenza e venerazione. Non era in lui ambizione;
comandò richiesto, non richiedente. Di natura temperatissima, non fu mai
veduto nè nella guerra sdegnato, nè nella pace increscioso, contento al
servire od al principe, od alla famiglia. Vide vincitori insolenti, vide
incendj di pacifici tuguri, vide lo strazio e la strage dei suoi; nè per
questo cessò dall'indole sua moderata ed uguale: terribile nelle
battaglie, mite contro i vinti, non mai sofferse che chi le guerriere
sorti avevano dato in sua potestà, fosse messo a morte: anzi i feriti
dava in cura alle Tirolesi donne, che e per se, e per rispetto di Hofer
gli accomodavano di ogni più ospitale servimento. Distruggeva Napoleone
le patrie altrui, sdegnoso anche contro gli amici: difendeva Hofer la
sua, dolce anche contro coloro, che la chiamavano a distruzione ed a
morte. Lascio io volentieri le illustri penne della vile età nostra
lodare i colpevoli fatti dei potenti; ma non mi sarà, credo, negato,
ch'io col mio basso ed oscuro stile mi diletti spaziando nel raccontare
le generose opere di coloro, ai quali più arrise la virtù che la
fortuna.

Adunque la nazione Tirolese, al suo antico signore badando, ed avendo a
schifo la signorìa nuova, uomini, donne, vecchi e fanciulli da Andrea
Hofer ordinati e condotti, insorsero, e dalle più profonde valli, e dai
più aspri monti uscendo, fecero un impeto improvviso contro i Bavari ed
i Francesi. Assaltati in mezzo a tanto tumulto i Bavari a Sterchinga, a
Inspruck, a Hall, e nel convento di San Carlo, non poterono resistere, e
perduti molti soldati tra morti e cattivi, deposero le armi, erano circa
diecimila, in potestà dei vincitori rimettendosi. Nè miglior fortuna
incontrò un corpo di tremila Napoleoniani Francesi e Bavari, che in
soccorso degli altri arrivava, sotto le mura di Vildavia. Quindi quante
squadre comparivano alla sfilata o degli uni o degli altri, tante erano
sottomesse dai sollevati. Nè luogo alcuno sicuro, nè ora vi erano per
gli assalitori; perchè da ogni parte, e così di notte come di giorno, i
Tirolesi uscendo dai loro reconditi recessi, e viaggiando per sentieri
incogniti, siccome quelli che ottimamente sapevano il paese, opprimevano
all'improvviso gl'incauti Napoleoniani. Fu questa una guerra singolare e
spaventosa, conciossiacchè al romore delle armi si mescolava il rimbombo
delle campane, che continuamente suonavano a martello, e le grida dei
paesani sclamanti senza posa, _in nome di Dio_, _in nome della
santissima Trinità_. Tutti questi strepiti uniti insieme, e dall'eco
delle montagne ripercossi facevano un misto pieno di orrore, di terrore,
e di religione.

Quest'erano le voci di una patria santa ed offesa. Chi con le carabine
trapassava da lontano i corpi degli offenditori, chi con sassi
sparsamente lanciati gli tempestava, chi con enormi massi strabalzati
gli ammaccava. Hofer composto in volto, e torreggiante per l'alta e
forte sua persona in mezzo a' suoi, e solo da loro conosciuto per lei,
non per l'abito conforme in tutto a quello dei compagni, appariva ora
incitante contro gli armati, ora raffrenante verso gl'inermi, uccisore
ardentissimo di chi resisteva, difensore magnanimo di chi si arrendeva.
Dovunque, e quandunque andava, era una volontà sola per combattere, una
volontà sola per cessare, e più poteva l'autorità del suo nome in quegli
animi bellicosi, che in soldati ordinatissimi l'uso della disciplina, ed
il timore dei soldateschi castighi. I fanciulli fecero da adulti, i
vecchi da giovani, le femmine da uomini, gli uomini da eroi; nè mai più
onorevole e giusta causa fu difesa da più unanime e forte consenso.
Camminavano i vinti, erano una moltitudine considerabile, per la strada
di Salisburgo verso il cuore dell'Austria, gratissimo spettacolo a
Francesco. I Tirolesi vincitori sulle terre Germaniche, passate le
altezze del Brenner, vennero nelle Italiane, e mossero a romore le
regioni superiori a Trento. Propagavasi il romore da valle in valle, da
monte in monte, e la Trentina città stessa era in pericolo. Certo era,
che quando l'arciduca Giovanni fosse comparso sulle rive dell'Adige, la
massa Tirolese sarebbe calata a fargli spalla; il che avrebbe partorito
un caso di grandissima importanza per tutta Italia: quest'era il disegno
dei generali Austriaci. L'imperatore Francesco, sì per ajutare la
caldezza di questo moto, e sì per dimostrare che non aveva mandato in
dimenticanza quelle popolazioni tanto affezionate, mandava in Tirolo
Chasteler, un generale per arte e per valore fra i primi dell'età
nostra, acciocchè nelle cose di guerra consigliasse Hofer. Mandava
altresì, come abbiam notato, un corpo di regolari usi alle guerre di
montagna, sotto la condotta di Jellacich, capitano esperto e conoscitore
del paese. Come prima le insegne ed i soldati dell'Austria comparirono,
sentirono i Tirolesi una contentezza incredibile. Entrarono gl'imperiali
a guisa di trionfo; tante erano le dimostrazioni d'allegrezza che i
popoli facevano loro intorno. Le campane suonavano a gloria, le
artiglierìe, e le archibuserìe tiravano a festa: i vincitori popoli
applaudivano: abbracciavano, s'abbracciavano, erano pronti a ristorare i
soldati d'Austria con le più gradite vivande di quei monti: giorni
felicissimi per l'eroico Tirolo.

Qui finirono le allegrezze dell'Austria; poichè nel colmo più alto delle
sue maggiori speranze, Napoleone fatale giunto sulle terre Germaniche, e
recatosi in mano il governo della guerra, vinse in pochi giorni tre
grossissime battaglie a Taun, a Abensberga, a Ecmul. Per questi
accidenti, fu costretto l'arciduca Carlo a ritirarsi sulla sinistra del
Danubio, e restò aperta la strada sulla destra ai Napoleoniani per
Vienna. Produssero anche le rotte dell'arciduca un altro importante
effetto, e questo fu, che oltrandosi Napoleone alla volta di Vienna, fu
forza all'arciduca Giovanni il tirarsi indietro dall'Italia; affinchè
non gli fosse impedita la facoltà di ritornarsene in Austria, e perciò
non solo l'Italia si perdeva per lui, ma ancora il Tirolo. Così per le
vittorie acquistate dall'imperator dei Francesi tra Augusta e Ratisbona
si cambiò la condizione della guerra. Chi aveva assaltato, era costretto
a difendersi; chi era stato assaltato, aveva acquistato facoltà di
assaltare; l'Italia si perdeva per l'Austria. Vienna pericolava, e niuna
speranza restava a chi aveva mosso la guerra, che quelle dell'Ungherìa,
della Moravia e della Boemia.

Quando pervennero all'arciduca Giovanni le novelle delle perdite del
fratello, s'accorse, e n'ebbe anche comandamento da Vienna, che quello
non era più tempo da starsene a badare in Italia, e che gli era mestiero
accorrere in ajuto della parte più vitale della monarchìa. Ordinava
adunque il suo esercito, che già era trascorso oltre Vicenza, alla
ritirata, solo proponendosi di fare qualche resistenza ai luoghi forti
per poter condurre in salvo le artiglierìe, le munizioni e le bagaglie;
opera difficile e pericolosa, con un nemico a fronte tanto svegliato e
precipitoso. Ritiravasi l'arciduca, perseguitavalo il principe. Fuvvi
qualche indugio alla Brenta per la rottura dei ponti. Fermaronsi gli
Austriaci sulle sponde della Piave, e si deliberarono a contendere il
passo. Erano alloggiati in sito forte, distendendosi colla destra sino
al ponte di Priuli, stato a bella posta arso dall'arciduca, e colla
sinistra a Rocca di Strada, sulla via che porta a Conegliano. Numerose
artiglierìe rinforzavano la fronte che occupava le vicine eminenze in
faccia al fiume; i luoghi bassi erano assicurati da alcune torme di
cavalli. S'apprestavano i Francesi al passo, sforzandosi di varcare a
quello di Lovadina, che è il principale. Non ostante che i Tedeschi
furiosamente tempestassero coll'artiglierìe poste nei luoghi eminenti,
Dessaix venne a capo dell'intento. Poi passò il vicerè, sopra e sotto a
Lovadina, con la maggior parte dell'esercito. Ordinò tostamente i
soldati sotto il bersaglio stesso dei nemici, che con palle, e cariche
continue di cavallerìa l'infestavano. Pareggiossi la battaglia, che
continuava con grandissimo furore da ambe le parti; perchè i Francesi
volevano sloggiare gli Austriaci dalle alture, gli Austriaci volevano
rituffar i Francesi nel fiume. Non risparmiavano nè il principe nè
l'arciduca, in questa terribile mischia, a fatica od a pericolo, ora
come capitani comandando, ed ora come soldati combattendo. Era il
conflitto tra la Piave e Conegliano; fossi profondi munivano la fronte
Tedesca. Diedero dentro i Francesi, Abbé a destra, Broussier in mezzo,
Lamarque a sinistra: secondavangli Pully, Grouchy, Giflenga. Dopo
ostinato affronto i soldati dell'arciduca furono costretti a piegare: la
fortuna si scopriva a favor del principe. Restava a superarsi il molino
della Capanna, dove i Tedeschi ostinatamente si difendevano. Lamarque
ajutato da Durutte, superati velocemente i fossi, e caricando con le
bajonette, s'impadroniva finalmente di quel forte sito; il che fece del
tutto sopravvanzare le sorti di Francia. Si ritirarono gli Austriaci,
non senza disordine nelle ordinanze, a Conegliano. Poi pressando vieppiù
il nemico, cercarono salvamento in Sacile. Fu molto grossa questa
battaglia, e molto vi patirono i Tedeschi: tra morti, feriti e
prigionieri, i perduti sommarono circa a diecimila. Morirono fra gli
altri, o vennero in potestà del vincitore, i generali Wolskell, Risner e
Hager. Perdettero quindici cannoni, trenta cassoni, molte munizioni e
bagaglie. Dei Napoleoniani mancarono tra morti e feriti circa tremila.
Principal onore in questo fatto riportarono dalla parte dei Francesi,
oltre il principe, Dessaix e Pully: da quella dei Tedeschi, oltre
l'arciduca, Wolskell, che finì poco dopo per le ferite l'ultimo dì della
sua vita con molto rincrescimento de' suoi, perchè era veramente
valoroso, e perito capitano di guerra.

Continuava l'arciduca a ritirarsi, il principe a seguitarlo. Passò il
Francese facilmente la Livenza, difficilmente il Tagliamento. Inondando
i Napoleoniani con la cavalleria il piano e le valli, scioglievano
l'assedio d'Osopo e di Palmanova. Divise il vicerè i suoi in due parti,
mandando la prima alla volta dei passi di Tarvisio verso la Carintia, la
seconda sotto la condotta di Macdonald verso la Carniola. L'intento era
di sospingere con quella, occupando la Carintia e la Stiria, il nemico
sino ai recessi dell'Ungherìa, e di congiungersi in tal modo coi
Napoleoniani di Germania; con questa di accennare Lubiana, e di
cooperare con Marmont, che a gran passi si accostava venendo dalla
Dalmazia. L'uno e l'altro disegno riuscirono a quel fine, che il
capitano di Francia si era proposto; conciossiachè Dessaix e Seras
prendendo continuamente dei monti, e cacciandosi avanti per le valli di
Ponteba, di Pradele, della Fella, e della Dogna i Tedeschi, si
avvicinavano al sommo giogo, che disparte le acque del Mediterraneo da
quelle del mar Nero. Incontrarono un primo intoppo nei forti di
Malborghetto e di Pradele. Tentò Seras di corrompere con danari il
comandante di Malborghetto. Ricusò il Tedesco contrattazione tanto
abbominevole: anzi combattendo valorosamente, e confortando con gravi e
virili parole i compagni alla difesa del forte, ed alla salute della
patria, vi finì una onorata vita con una gloriosa morte. Duolmi di non
aver conosciuto il nome di questo virtuoso Austriaco, poichè mi sarebbe
stato caro il mandarlo ai posteri in queste mie storie. Ottenevano
finalmente i Napoleoniani i due forti: superava il vicerè il passo di
Tarvisio, ed entrava vincitore nella Carintia, alla volta di Judenburgo
di Stiria incamminandosi. Jellacich cacciato dal Tirolo per le armi del
maresciallo Lefevre, mandatovi da Napoleone dopo le vittorie di
Ratisbona, perdè quasi tutti i suoi a San Michele di Stiria. Seras,
passati i monti di Someringa, ed arrivato a Scottvien, si congiungeva
con le prime scolte dell'esercito Germanico.

Mentre queste cose accadevano sulla sinistra del vicerè, Macdonald sulla
destra aveva occupato, passando per Monfalcone e Duino, Trieste. Da
questo luogo si era incamminato verso la Carniola per impadronirsi di
Lubiana, città capitale, cooperare con Marmont, e quindi per la strada
maestra che da Lubiana porta a Gratz, condursi in quest'ultima città col
fine di essere in grado di menar nuovi soldati a Napoleone. L'arciduca
Carlo teneva ancora il campo grosso e minaccioso. Trovava Macdonald un
duro intoppo in Prevaldo; ma parte di fronte assaltandolo, e parte
girando ai fianchi, l'acquistava. Colla medesima arte di accennare ai
fianchi ed alle spalle costringeva alla dedizione quattromila Austriaci,
che difendevano Lubiana, e vi entrava trionfando. Acquistata così nobile
vittoria, se ne giva, lasciati in Carniola presidii sufficienti, a
Gratz. Quivi fermossi aspettando, che Marmont lo venisse a trovare dalla
Dalmazia. Come prima il generale dei Dalmatici ebbe avviso, che
l'arciduca Giovanni, costretto dalla necessità della guerra d'Alemagna,
si era mosso dal Vicentino per ritirarsi dall'Italia, si era messo in
cammino per andar a congiungersi a cose maggiori col grosso dei
Napoleoniani. Partitosi adunque da Zara, e superati i Tedeschi, che gli
vollero contendere il passo al monte di Chitta ed a Gracazzo, si
approssimava alla terra di Gospizza, forte di sito per le molte acque
che la circondano, e per esservisi il nemico molto ingrossato. Erano, la
più parte, Croati. Fuvvi un combattere molto fiero sì in una battaglia
stabile, e sì alla campagna sparsa. Vinse, dopo molto sangue, la fortuna
dei Napoleoniani. S'apersero, per la vittoria di Gospizza, facili le
strade al capitano di Francia, perchè da un incontro in fuori, ch'egli
ebbe col retroguardo nemico ad Ottossa, non gli fu più oltre contrastato
il passo. Occupò successivamente Segra e Fiume, e trovati i compagni in
Istria, s'incamminava a gran giornate a Gratz. A questo modo tutto
l'antico Illirico venne in potestà di Francia. Il vicerè, raccolte tutte
le squadre, e solo lasciate le guernigioni necessarie nei luoghi più
opportuni, passava i monti di Someringa, e per la valle dell'Arabone, o
Giavarino, che i moderni chiamano Raab, verso il Danubio calandosi,
andava a farsi partecipe delle imprese del padre. L'enfasi Napoleonica
quivi si spiegava: «O bene v'avvenga, diceva in uno scritto mandato
fuori a posta, e siate ben venuti, o soldati miei dell'esercito Italico:
sorpresi da un nemico perfido prima che le vostre colonne fossero unite,
fino all'Adige ritraeste i passi; ma quando ordinaivi di marciare
avanti, e quelli essere i campi d'Arcole ricordaivi, voi vinceste venti
battaglie, voi conquistaste venticinque mila prigioni, voi seicento
cannoni, voi dieci bandiere: nè la Sava, nè la Drava, nè la Mura, nè le
strette di Tarvisio, nè gli aspri gioghi della Someringa vi arrestarono:
quel Jellacich, primo autore dell'uccisione dei nostri nel Tirolo,
pruovò di che sapessero le baionette vostre: voi feste pronta giustizia
di quelli avanzi fuggiti dallo sdegno del grande esercito: o bene
v'avvenga, e siate ben venuti, o voi soldati, che operaste, che quegli
Austriaci d'Italia, che per poco d'ora ebbero contaminato con la loro
presenza le mie provincie, vinti, dispersi ed annientati, servissero
d'esempio della verità di questa divisa. _Dio me la diede, guai a chi la
tocca_; sono, o soldati, contento di voi». A queste intonazioni di
Napoleone si stringevano nelle spalle gli uomini savi e temperati, i
quali, per amore anche della grandezza di lui, avrebbero desiderato
maggior moderazione; ma Napoleone non conobbe la grandezza della
modestia.

Il giorno quattordici di giugno, anniversario della vittoria di Marengo,
vinceva il principe Eugenio sotto le mura di Giavarino una grossissima
battaglia contro l'arciduca Giovanni, che saliva per le sponde del
Danubio in ajuto del suo fratello Carlo. Fu questa battaglia bene, e con
arte egregia combattuta dal vicerè. Nè io voglio defraudare dalla dovuta
laude l'arciduca, che in mezzo a tanto tumulto, a tanti spaventi, a
tanto precipizio dello cose Austriache, conservò la mente immota, e le
schiere ordinate. Combattè coi retroguardi valorosamente, tenne
rannodati gli antiguardi, e dopo tante battaglie, ed una ritirata di
tanto spazio, risorse più potente di prima nei campi di Giavarino, e se
non fosse stata la prestezza del vicerè, avrebbe forse cambiato da
tristi in liete le sorti del fratello augusto. Piacemi in questo luogo
dire, di Eugenio e di Giovanni favellando, che giovani ambidue, se
furono d'età pari, furono anche di valore; ma Giovanni più modesto per
la natura della casa, Eugenio più borioso per gli sproni del padre,
degno l'uno di difendere la propria patria, non degno l'altro di
distruggere le patrie d'altrui.

Il dì sei di luglio periva la mole Austriaca nei campi di Vagria. Quivi
fu prostrato l'arciduca Carlo: Napoleone divenne padrone di quell'antica
e grande monarchìa. Si trovò facilmente forma di concordia per la
depressione d'una delle parti: consentì l'imperatore Francesco a
condizioni durissime di pace. Consentì anche, prevalendo in lui ad ogni
altro rispetto la salute dello stato, a quello che era più duro ancora
che tutte le altre condizioni, dico al congiungere la propria figliuola
Maria Luisa in matrimonio a colui, che era la ruina della sua casa, e
che principiante e durante la guerra, l'aveva chiamato coi nomi più
vituperosi. Il dì quattordici ottobre si stipulava in Vienna, per lo
stabilimento delle cose comuni, dal signor principe di Champagny per
parte di Napoleone e dal principe di Lichtenstein per parte di
Francesco, il trattato di pace. Cedeva l'imperatore Francesco
all'imperator Napoleone, oltre molti altri paesi in Germania ed in
Polonia, la contea di Gorizia, il territorio di Monfalcone, la contea e
la città di Trieste, il ducato di Carniola con le sue dipendenze nel
golfo di Trieste, il circolo di Villaco nella Carintia, con tutti i
paesi situati sulla riva destra della Sava, dal punto in cui questo
fiume esce dalla Carniola, fin dove tocca le frontiere della Bosnia,
nominatamente una parte della Croazia provinciale, sei distretti della
Croazia militare, Fiume, ed il littorale Ungherese, l'Istria Austriaca
col distretto di Castua, Picino, Buccari, Buccarizza, Portore, Segua, e
le isole dipendenti dai paesi ceduti, e tutti gli altri territorii
qualsivogliano situati sulla destra del fiume, il filo delle acque del
quale avesse a servire di limite fra i due stati: perdonasse Napoleone
ai Tirolesi, Francesco ai Polacchi: l'Austria cessasse ogni relazione
coll'Inghilterra. Napoleone sempre intento a torre la riputazione a'
suoi amici per tor loro poscia lo stato, fece inserire nel trattato un
capitolo, per cui l'Austria si obbligava a cedere all'imperatore
Alessandro di Russia, che era stato, contro ogni ragione, oziosamente
riguardando il processo di questa guerra, nella parte più orientale
dell'antica Galizia un territorio, che contenesse quattrocento mila
anime, non inclusa però la città di Brodi; il quale capitolo accettò
Alessandro, benchè fosse spoglia di un amico, che ne ricevette
grandissima molestia. Di questa stipulazione non merita riprensione
l'Austria, siccome quella che vi consentì per forza. Dello sforzatore
poi e dell'accettatore, chi abbia meritato maggior biasimo, facilmente
il giudicheranno i posteri. Questo fine sortirono la presa d'armi, ed il
poderoso apparato di guerra dell'Austria, e questa concordia fu
obbligata d'accettare. L'Europa viemaggiormente si confermava in servitù
di Napoleone.

L'Austria percossa da tanto infortunio quietava per la pace: ma era
dolorosa la sua quiete. Oltre la perduta potenza, l'infestava
l'insolenza del vincitore, e l'aggravavano le grossissime imposizioni.
Soli i Tirolesi non cedevano al terrore comune, e con l'armi in mano
continuavano a difendere quel sovrano, che già deposte le sue, aveva
dato molte nobili parti del suo dominio, e loro stessi in potestà del
vincitore. Il principe Eugenio dalle sue stanze di Villaco gli esortava
a posare, ma invano. Più volte combattuti dai Francesi, dai Sassoni e
dai Bavari, più volte batterono, e più volte anco battuti, più volte
risorsero. Vinti, si ritiravano alle selve impenetrabili, ai monti
inaccessibili: vincitori, inondavano le valli, e furiosamente cacciavano
il nemico. Vinti, erano trattati crudelmente dai Napoleoniani;
vincitori, trattavano i Napoleoniani umanissimamente; e siccome gente
religiosa, vinti, con segni di grandissima divozione pregavano dal cielo
miglior fortuna alla patria, vincitori, coi medesimi segni il
ringraziavano. E' furono visti, dopo di aver superato con incredibile
valore i soldati di Lefevre, e restituito a libertà coloro, che si erano
arresi, scorrente ancora il sangue, e presenti i cadaveri dei
compatriotti e dei nemici, gettarsi al punto stesso, dato il segno da
Hofer, coi ginocchi a terra, ed in tale pietosa attitudine, tra
lacrimosi e lieti rendere grazie a Dio dell'acquistata vittoria.
Echeggiavano i monti intorno dei divoti ed allegri suoni mandati fuori
da religiosi e forti petti. Infine sottentrando continuamente genti
fresche a genti uccise, abbandonati da tutto il mondo, anzi quasi tutto
il mondo combattendo contro di loro, cessarono i Tirolesi, non dal
volere, ma dal potere, e nei montuosi ricetti loro ricoveratisi
aspettavano occasione, in cui più potesse la virtù che la forza. Il
bavaro dominio si restituiva nel Tirolo Tedesco, cedè l'Italiano in
possessione del regno Italico.

Sul finire del presente anno Andrea Hofer si ritirava con tutta la sua
famiglia ad un povero casale fra montagne e nevi altissime, dolente per
la patria, tranquillo per se. Ma Napoleone era sitibondo del suo sangue.
Perciò, fattolo con tutta diligenza cercare e ricercare, gli riuscì di
trovarlo nel suo recondito recesso. Batterono alla porta i Napoleoniani
soldati, era la notte dei venzette gennaio dell'ottocento dieci.
L'aperse Hofer: veduto che era venuto in forza altrui, con semplicità e
serenità mirabile: «Son io, disse, Andrea Hofer, sono in poter di
Francia: fate di me ciò che v'aggrada; ma vi piaccia risparmiare la mia
donna e i miei figliuoli: son eglino innocenti, nè de' fatti miei
obbligati». Così dicendo, diessi in potestà dei Napoleoniani. Diedesi
con lui un giovinetto di fresca età, figliuolo di un medico di Gratz,
venuto, così muovendolo la virtù del Tirolese, a trovarlo, ed a
dedicarsegli o a vita o a morte. Condotto a Bolzano, l'accompagnavano la
madre, ed un figliuolo di tenera età. Ultimo destino gli soprastava. Fu
il figliuolo lasciato stare a Bolzano, la madre mandata a Passeira ad
aver cura di tre altri figliuoli ancor bambini, i quali, se ora avevano
il padre prigioniero, presto il dovevano aver morto. Pure non se
n'accorgevano per la fanciullezza; il che muoveva viemmaggiormente a
compassione. Accorrevano i popoli smarriti dovunque i Napoleoniani con
Andrea legato passavano, o nel Tirolo Tedesco o nell'Italiano che si
fosse, alzando per dolore gli occhi al cielo, e lacrimando, e sclamando,
e la memoria del diletto ed infelice loro capitano benedicendo. Le palle
soldatesche ruppero in Mantova il patrio petto d'Andrea, lui non che
intrepido, quieto in quell'estrema fine. Ostò ad Andrea l'età perversa:
fu chiamato brigante, fu chiamato assassino. Certo, se le lodi sono
stimolo a virtù, lagrimevole e disperabil cosa è il pensare al destino
di Hofer.

Acquistata tanta vittoria dell'Austria, e deponendo ogni simulazione,
non conobbe più freno Napoleone: l'antica cupidigia di Roma gli veniva
in mente. Piacquegli per maggiore scorno dell'Austria, che sul
principiar della guerra aveva favellato di liberare e restituire il
papa, decretare il dì diciassette maggio in Vienna stessa queste cose:
considerato, che quando Carlomagno imperatore dei Francesi, e suo
augusto antecessore, diede in dono ai vescovi di Roma parecchi paesi,
gliene cedè loro a titolo di feudo col solo fine di procurare sicurezza
a' suoi sudditi, e senza che per questo abbia Roma cessato di esser
parte del suo impero; considerato ancora, che da quel tempo in poi
l'unione delle due potestà spirituale e temporale era stata, ed ancora
era, fonte e principio di continue discordie, che pur troppo spesso i
sommi pontefici si erano serviti dell'una per sostenere le pretensioni
dell'altra, e per questo le faccende spirituali, che per natura propria
sono immutabili, si trovarono confuse colle temporali sempre mutabili, a
seconda dei tempi; considerato finalmente, che quanto aveva egli
proposto a conciliazione della sicurtà de' suoi soldati, della quiete e
della felicità de' suoi popoli, della dignità e della integrità del suo
impero colle pretensioni temporali dei sommi pontefici, era stato
proposto indarno, pretendeva, voleva ed ordinava, che gli stati del papa
fossero, e restassero uniti all'impero Francese; che la città di Roma
prima sede della cristianità, e tanto piena d'illustri memorie, fosse
città imperiale e libera, e che il suo reggimento avesse forme speciali;
che i segni della Romana grandezza, e che ancora in piè sussistevano, a
spesa del suo imperiale tesoro fossero conservati e mantenuti; che il
debito del pubblico fosse debito dell'impero; che le rendite del papa si
amplificassero sino a due milioni di franchi, e fossero esenti da ogni
carico e prestanza; che le proprietà e palazzi del santo padre non
fossero soggetti ad alcun aggravio di tasse, ed a nissuna giurisdizione
o visita, ed oltre a questo godessero d'immunità speciali; che
finalmente una consulta straordinaria il primo di giugno prendesse
possessione a suo nome degli stati del papa, ed operasse, che il governo
secondo gli ordini della constituzione vi fosse recato in atto il primo
giorno dell'ottocentodieci. Nè mettendo tempo in mezzo, chiamava il
giorno stesso del diciassette maggio alla consulta Miollis, creato anche
governatore generale e presidente, Saliceti, Degerando, Janet, Dalpozzo,
e per segretario un Balbo, figliuolo del conte Balbo di Torino.

A questo modo veniva Roma in potestà immediata di Napoleone, ed i papi,
dopo una possessione di mille anni, furono spodestati del dominio
temporale. Ad atto così grave ed insolito sclamava Pio, e con la sua
pontificale voce a tutto il mondo gridava: «Adunque sono adempite le
tenebrose trame dei nemici della sedia apostolica? Adunque dopo la
violenta ed ingiusta invasione della più bella e più considerabil parte
dei nostri dominj, spogliati siamo, sotto indegni pretesti, e con
ingiustizia somma, della nostra sovranità temporale, con cui la
independenza spirituale nostra è strettamente congiunta! Fra questa
persecuzione barbara consolaci e confortaci il pensiero dello essere in
sì grave calamità caduti, non per offesa alcuna da noi fatta
all'imperatore dei Francesi, od alla Francia, alla Francia stata sempre
nostro amore e nostra cura prediletta, nè per alcun intrigo di mondana
politica, ma per non aver voluto tradire nè i nostri doveri, nè la
nostra coscienza. Se non lece a chiunque la religione cattolica professa
di dispiacere a Dio per piacere agli uomini, molto meno conviensi a chi
di questa medesima religione è capo, ed insegnatore supremo. Obbligati
inoltre verso Dio, obbligati verso la chiesa a trasmettere ai successori
nostri intatti ed intieri i nostri diritti, noi protestiamo contro di
questa nuova e violenta spogliazione, e nulla dichiariamo, e di niun
valore la occupazione testè fatta dei nostri dominj. Ricusiamo, e con
ferma ed assoluta risoluzione rifiutiamo ogni rendita o pensione, che
l'imperatore dei Francesi pretende fare a noi, ed ai membri del nostro
collegio. Taccia d'infame obbrobrio in cospetto della chiesa
incontreressimo, se il vitto ed il viver nostro accettassimo dalle mani
dell'usurpatore dei nostri beni. Rimettiamocene nella provvidenza,
rimettiamocene nella pietà dei fedeli, contenti al terminare per tale
guisa nella mediocrità questa vita oggimai piena di tanti dolori, e di
tanti affanni. Prosterniamci noi, e con umiltà perfetta i decreti
impenetrabili di Dio adoriamo: prosterniamci, ed a favore dei nostri
sudditi la sua divina misericordia invochiamo, dei nostri sudditi,
nostro amore e nostra gloria, i quali, fattosi da noi quanto nella
presente occorrenza dal debito nostro era richiesto, esortiamo ad amar
la religione, a conservarsi in fede, a pregare, ed instantemente con
pianti e con gemiti scongiurare, tra il vestibolo e l'altare prostrati,
il supremo padre della luce, acciocchè si degni cambiare in meglio i
consiglj perversi di coloro, da cui sono i nostri persecutori mossi».

Il giorno appresso, in cui mandava fuori dal suo pastorale petto queste
lamentazioni, fulminava papa Pio la scomunica contro l'imperator
Napoleone, e contro tutti coloro che con lui avessero cooperato
all'occupazione degli stati della chiesa, e massimamente della città di
Roma. Fulminò altresì l'interdetto contro tutti i vescovi, e prelati sì
secolari che regolari, i quali non si conformassero a quanto aveva
statuito circa i giuramenti, e le dimostrazioni pubbliche verso il nuovo
governo.

Data la sentenza, si ritirava nei penetrali del suo palazzo, attendendo
a pregare, ed aspettando quello che la nemica forza fosse per ordinare
di lui. Fe' chiudere diligentemente le porte, e murare gli aditi del
Quirinale, acciocchè non si potesse pervenire nelle interne stanze sino
alla sua persona, se non con manifesta violazione del suo domicilio.
Informarono i Napoleoniani il loro padrone dello sdegno del papa, e
della fulminata sentenza: pregarono, ordinasse ciò che avessero a farsi.
Rispose, rivocasse il papa la scomunica, accettasse i due milioni,
quando no, l'arrestassero, ed il conducessero in Francia. Duro comando
trovò duri esecutori. Andarono la notte dei cinque luglio sbirri,
masnadieri, galeotti, e con loro, cosa incredibile, generali, e soldati
Napoleoniani alla violazione della pontificia stanza. Gli sbirri, i
masnadieri ed i galeotti scalarono il muro alla panattiera dov'era più
basso, ed entrati aprirono la porta ai Napoleoniani, parte gente d'armi
parte di grossa ordinanza. Squassavansi le interne porte, scuotevansi i
cardini, rompevansi i muri: il notturno romore di stanza in istanza
dell'assaltato Quirinale si propagava: le facelle accese, che parte
dileguavano, parte vieppiù addensavano l'oscurità della notte,
accrescevano terrore alla cosa. Svegliati a sì grande ed improvviso
fracasso, tremavano i servitori del papa: solo Pio imperterrito si
mostrava. Stava con lui Pacca cardinale, chiamato a destino peggiore di
quello del pontefice, per avere in tanta sventura e precipizio serbato
fede al suo signore: pregavano, e vicendevolmente si confortavano. Ed
ecco arrivare i Napoleoniani, atterrate o fracassate tutte le porte,
alla stanza dell'innocente e perseguitato pontefice. Vestivasi a fretta
degli abiti pontificali: voleva che rimanesse testimonio al mondo della
violazione, non solamente della sua persona, ma ancora del suo grado e
della sua dignità. Entrò per forza nella pontificia camera il generale
di gendarmerìa Radet, cui accompagnava un certo Diana, che per poco non
aveva avuto il capo mozzo a Parigi per essersi mescolato in una congiura
contro Napoleone con lo scultore Ceracchi, ed ora si era messo, non
solamente a servir Napoleone, ma ancora a servirlo nell'atto più
condannabile, che da lungo tempo avesse commesso. Radet pensando agli
ordini dell'imperatore, venne tostamente intimando al papa, accettasse i
due milioni, rivocasse la scomunica; altrimenti sarebbe preso e condotto
in Francia. Ricusò, non superbamente, ma pacatamente, il che fu maggior
forza, il pontefice la profferta. Poi disse, perdonare a lui, esecutor
degli ordini: bene maravigliarsi, che un Diana, suo suddito, s'ardisse
di comparirgli avanti, e di fare alla dignità sua tanto oltraggio; ciò
non ostante, soggiunse, anche a lui perdonare. Fattosi dal papa il
rifiuto trapassava a protestare, dichiarando nullo, e di niun valore
essere quanto contro di lui, contro lo stato della chiesa, e contro la
Romana sede aveva il governo Francese fatto e faceva; poi disse, essere
parato: di lui facessero ciò che volessero: dessergli pure supplizio e
morte, non avere l'uomo innocente cosa di che temere si abbia. A questo
passo, preso con una mano un crocifisso, coll'altra il breviario, ciò
solo gli restava di tanta grandezza, in mezzo ai vili uomini rompitori
del suo palazzo, ed ai soldati Napoleoniani, che non avevano abborrito
dal mescolarsi con loro, s'incamminava dove condurre il volessero. Gli
offeriva Radet, desse il nome dei più fidi, cui desiderasse aver
compagni al suo viaggio. Diedelo, nissuno gli fu conceduto. Fugli per
forza svelto dal grembo Bartolomeo Pacca cardinale. Poi fu con presto
tumulto condotto, assiepandosegli d'ogn'intorno le armi Napoleoniche,
nella carrozza che a questo fine era stata apparecchiata, e con molta
celerità incamminato alla volta della Toscana. Solo era con lui Radet.
Mentre gl'indegni fatti notturnamente si commettevano nel pontificale
palazzo, Miollis sorto a vegliar l'impresa, se ne stava ad udire i
rapporti che ad ogni momento gli pervenivano, nel giardino del
contestabile, non so se a caso o a disegno, passeggiando. Certo, in tale
accidente il nome di contestabile faceva un suono spaventevole,
perciocchè ricordava Clemente settimo. Non era senza sospetto il
generale Napoleonico di qualche romore. Per questo aveva scelto la
notte, comandato prestezza, chiamato due mila Napolitani sotto colore di
mandargli nella superiore Italia.

Stupore, ed orrore occuparono Roma, quando, nato il giorno, vi si sparse
la nuova della commessa enormità. Portavano i carceratori il pontefice
molto celeremente pei cavalli delle poste per prevenir la fama. Tanto
temeva il padrone di tutte armi una religiosa opinione. Transmettevansi
l'uno all'altro i gendarmi di stazione in stazione il cattivo e potente
Pio. Quel di Genova, temendo di qualche moto in riviera di Levante,
l'imbarcava sur un debole schifo, che veniva da Toscana. Addomandò il
pontefice al carceratore, se fosse intento del governo di Francia di
annegarlo. Rispose negando. Posto piede a terra, il serrava
nell'apprestate carrozze in Genova: pena di morte, se i postiglioni non
galoppassero. Sostossi in Alessandria, come in luogo sicuro per le
soldatesche a desinare. Poi traversossi il Piemonte con velocità di
volo: a Sant'Ambrogio di Susa, il carceratore apprestava i cavalli per
partire con maggior celerità, che non era venuto. Lasso dall'età, dagli
affanni, dal viaggio, l'addomandava il pontefice, se Napoleone il voleva
vivo o morto. Vivo, rispose. Soggiunse Pio, adunque starommi questa
notte in Sant'Ambrogio. Fu forza consentire. Varcavano il Cenisio:
gl'Italiani popoli non avendo potuto per la velocità venerare il
pontefice presente, il venerarono lontano, pietosamente visitando i
luoghi dove aveva stanziato, per dove era passato: sacri gli chiamavano
per isventura, sacri per dignità, sacri per santità. Semi di distruzione
di Napoleone erano questi; già le profezie di Pio si avveravano, già la
pienezza dei tempi si avvicinava. Pacca fedele fu mandato, come se fosse
un malfattore, nel forte di Pietracastello presso a Belley, funesta
stanza d'ogni innocente, che non piaceva a Napoleone. Fu lasciato il
papa fermarsi qualche giorno in Grenoble, poi messo di nuovo in viaggio.
Come se altra strada non vi fosse, fu fatto passare a Valenza di
Delfinato, stanza di morte di Pio sesto, atto tanto più incivile, quanto
non necessario. Per Avignone, per Aix, per Nizza di Provenza il
condussero a Savona, strano viaggio da Roma per Francia a Savona. Ma
celavasi la partenza, celavasi il viaggio: salvo coloro, che presenti
vedevano il pontefice, niuno sapeva; perchè delle lettere dei privati
poche parlavano, delle gazzette niuna, dove fosse, nè dove andasse. I
Francesi colla medesima riverente osservanza l'onorarono, con cui
l'avevano onorato gl'Italiani; il trattarono i prefetti dei dipartimenti
con servimento e rispetto: così aveva comandato Napoleone.

Napoleone vincitore dell'Austria tornava in Francia nella imperial sede
di Fontainebleau. I deputati Italiani, tal era stato il concerto e
l'ordine, già l'aspettavano per le adulazioni, Moscati, Guicciardi e
Testi pel regno Italico; Zondadari cardinale, arcivescovo di Siena, e
grand'elemosiniere di Elisa principessa, Alliata, arcivescovo di Pisa,
un Chigi, un Lucci, un Mastiani, un Dupuy, un Benvenuti, un Tommaso
Corsini per la Toscana, il duca Braschi, il principe Gabrielli, il
principe Spada, il duca di Bracciano, il cavaliere Falconieri, il conte
Marescotti, il marchese Solombri, il marchese Travaglini per Roma.
Moscati orando, ringraziò delle date leggi, Zondadari della data Elisa.

Per Roma vi fu maggior magniloquenza. Braschi, oratore della città dei
sette colli, favellò dei Scipioni, dei Camilli, dei Cesari, del padre
Tevere. «Sussiste ancora, soggiunse Braschi, nipote che era di Pio sesto
perseguitato, sussiste quel Campidoglio, sul quale ascesero tanti
illustri conquistatori: sussiste, e addita a voi, sire, gloriose
vestigia, e seggio degno del vostro nome immortale. Quivi risorge, quivi
si rinverde quel serto d'alloro, che Nerva depose nel tempio di Giove.
Voi solo potete con l'ombra vostra renderlo sicuro da qualunque insulto
nemico, come l'aquila di Trajano dalle offese del Germano, del Parto,
dell'Armeno, e del Dace il preservava.»

Braschi a Napoleone signore parlò di Cesare, di Nerva, e di Trajano:
avrebbe anche potuto toccare di qualche altro, e non avrebbe spiaciuto a
Napoleone, che accusava Tacito di aver calunniato Nerone. Ma come e
perchè parlasse di Camillo e di Scipione, io non lo so; perciocchè
Napoleone era solito dire, che i tempi di Roma da Tarquinio a Cesare
erano episodio, e che i veri e legittimi tempi Romani solo erano gli
scorsi sotto i re, e sotto gl'imperatori: così non re dei Romani, ma di
Roma chiamò poscia il figliuolo, che ebbe da Maria Luisa Austriaca. A
tanto di pazzia era giunto quest'uomo, che dopo di aver distrutto le
repubbliche moderne, voleva anche distruggere le antiche. Pure i moderni
repubblicani fecero cose di fuoco, e guerre incredibili per lui. Dal
canto loro i re, per quel suo odio contro le repubbliche, il
fomentarono, e se lo tennero caro credendo, ch'ei fosse venuto loro in
concio ad un bel bisogno. Ma gliene cosse loro, e il mondo lo sa, ed
eglino i primi per modo che io spesso ne risi, e più spesso ancora ne
piansi.

Rispose il sire ai Romani, sempre pensare alle famose geste dei loro
antenati: passerebbe l'Alpi per dimorarsi qualche tempo con esso loro:
gli imperatori Francesi suoi predecessori avergli scorporati
dall'impero, e dati in feudo ai loro vescovi, ma il bene de' suoi popoli
non ammettere più alcuna divisione. Sotto le medesime leggi, sotto il
medesimo signore aver a vivere Francia ed Italia: del resto, aver loro
bisogno di un braccio potente, e lui avere questo braccio, e volerlo
usare a benefizio loro: ciò non ostante non intendere, che alcun
cambiamento fosse fatto nella religione dei loro padri; figliuolo
primogenito della chiesa non voler uscire dal suo grembo: non avere mai
Gesù Cristo creduto necessario dotare San Pietro di una sovranità
temporale: la Romana sede essere la prima della cristianità, essere il
vescovo di Roma capo spirituale della chiesa, lui esserne l'imperatore,
volere dar a Dio ciò che è di Dio, a Cesare ciò che è di Cesare.

Ora ho io a descrivere Roma Francese. La Romana consulta, come prima
prese il magistrato, pensò alla sicurezza del nuovo stato, sapendo
quanti mali umori, e quante avverse opinioni covassero: parvegli bene
spiare sul bel principio i pensieri più segreti degli uomini: ordinava
la polizia; creonne direttor generale Piranesi, uomo molto atto a questo
carico; direttori particolari Rotoli, il conte Gherardi, Visconti,
Delup-Verdun, Pesse, e Timetei, uomini nei quali i Francesi avevano
fede. Ciò quanto ai detti ed ai fatti segreti: quanto agli scritti,
anche segreti, fu tolta agl'impiegati del papa la posta delle lettere, e
data al direttore della posta di Francia. Nè la cosa fu solo in nome;
perchè con dannabilissima licenza si aprivano e si leggevano le lettere,
massime quelle che s'indirizzavano a Savona, dov'era il papa. Si usava
in questo un rigore eccessivo. I duchi d'Otranto e di Rovigo, e tutti
gli agenti loro fino agli ultimi erano in questa bisogna affaccendati,
che dentro alle Romane lettere spiassero. Ne lessero delle innocenti, ne
lessero delle colpevoli contro la nuova signorìa; ne lessero anche delle
ridicole, perchè i belli umori, che ve n'erano in Roma molti, malgrado
delle disgrazie, scrivevano a posta lettere indiritte a Savona piene di
beffe contro chi le spiava, e contro il maledetto modo di spiarle.
Importava che a confermazione della quiete si unisse la forza alle
notizie, nè potendo i soldati di Francia essere in ogni luogo, si
crearono le guardie, urbana in Roma, provinciali nelle province, legioni
chiamandole. Della legione di Roma fu eletto capo il conte Francesco
Marescotti, uomo dedito a Francia. Questi ordini furono buoni per
impedire i moti politici, non a frenare gli uomini di mal affare, che
infestavano l'agro Romano, e le vicinanze stesse di Roma. Trapassossi a
partire il territorio con fare i due dipartimenti, di cui chiamarono
l'uno del Tevere, l'altro del Trasimeno; nominaronsene a tempo i due
prefetti, un Gacone ed un Olivetti. Trassersi gli ufficiali municipali:
furono le elezioni di gente buona e savia: faceva la consulta presto, ma
faceva anche bene, salvo quella peste della polizia, e gli ordini
fiscali, entrambi inesorabili: in questo Napoleone non rimetteva mai
dalla sua natura. Ostava alla nuova amministrazione dei comuni l'ordine
del buon governo, il quale creato da Sisto quinto, ed attuato da
Clemente ottavo, aveva l'ufficio di amministrar i comuni, nè senza
grande umiltà loro. La consulta l'abolì; sostituivvi le forme Francesi.
Il consiglio municipale di Roma chiamò senato: elessevi personaggi di
gran nome, i principi Doria, Albani, Chigi, Aldobrandini, Colonna,
Barberini, i duchi Altieri, Braschi, Cesarini, Fiano. Braschi docile a
quanto Napoleone volesse, fu nominato maire, o vogliam dire sindaco di
Roma. Così andavano persuadendosi, che con un maire di fatto alla
Francese, ed un senato di nome alla Romana, Roma sarebbe contenta.
Intanto si scrivevano i soldati per le guerre forestiere, anche nella
città imperiale e libera di Roma. Nè le leggi civili e criminali di
Francia si omettevano; che anzi per ordinazione della consulta si
promulgavano sì quanto alle persone, sì quanto alle cose, sì quanto ai
dritti, e sì quanto agli ordini giudiziali. Fu chiamato presidente della
corte d'appello Bartolucci, un uomo di mente vasta e profonda, di non
ordinaria letteratura, e di giudizj e di stato molto intendente.
Conosceva Napoleone, predicava la sua ruina inevitabile. Chiamato
consigliere di stato a Parigi, vi diede saggi di quell'uomo dotto e
prudente ch'egli era.

Le casse intanto più di ogni altra cosa premevano: Janet ne aveva cura.
Conservò la imposizione dativa, che doveva gettare un milione e mezzo di
franchi, la tassa del sale, il cui ritratto si supputava circa ad un
milione, ed il dazio sulla mulenda, che si estimava ad una valuta di
circa cinquecento mila franchi. Fra il lusso dei primi magistrati, la
miseria del paese, i debiti di ognuno, il frutto di queste tasse non
poteva bastare a dar vita alla macchina politica. Miollis si godeva
quindicimila franchi al mese, come governator generale, e diecimila
franchi pure al mese, come presidente della consulta. Se poi, oltre a
tutto questo, toccasse i suoi stipendi di generale di Francia con tutte
le sue giunte, io non lo so. Lemarrois, comandante della divisione,
aveva per se quindicimila franchi al mese, e per la sua polizia
quattromila, pure al mese. I membri della consulta avevano ciascuno
tremila franchi al mese. Ma Salicetti non se ne volle stare al
ragguaglio dei colleghi, ed ottenne quattromila ciascun mese. Questi
aggravi seguitavano le lunghe disgrazie di Roma. Pure buon uso faceva la
consulta di un'altra parte del denaro del pubblico. Propose a Napoleone,
e da lui impetrò anche facilmente, che si pagasse sufficiente denaro
alla duchessa di Borbone parmense, ed a Carlo Emanuele re di Sardegna,
che tuttavia se ne viveva in Roma tutto intento alle cose della
religione; nobile atto, e da non tralasciarsi nelle storie.

La parte più malagevole del Romano governo era l'ecclesiastica: aveva il
papa, già fin quando le Marche erano state unite al regno Italico,
proibito i giuramenti: confermò questa proibizione per lo stato Romano
nell'atto stesso della sua partenza di Roma. Richiedeva Napoleone del
giuramento anche gli ecclesiastici. Ne nacque uno scompiglio, una
disgrazia incredibile. Consisteva la principale difficoltà nel giurare
la fedeltà, dell'obbedienza non dubitavano. Ripugnavano alla parola di
fedeltà, perchè credevano, che importasse il riconoscere l'imperator
Napoleone come loro sovrano legittimo; al che giudicavano di non poter
consentire, non avendo il papa rinunziato. Nè si poteva pretendere, che
uomini privati, dediti solamente agli uffici religiosi, la maggior parte
senza letteratura, alcuni anche senza lettere, investigassero tutte le
antiche storie per giudicare da loro medesimi, se la donazione o di
Carlomagno o di Pipino fosse valida o no, assoluta o restrittiva, e se
fossero validi o no i motivi, con cui Napoleone l'impugnava. Solo questo
sapevano, che il papa era sovrano di Roma da più di dieci secoli, come
tale riconosciuto da tutto il mondo, e da Napoleone stesso. Ancora
sapevano che il papa, non che avesse rinunziato, aveva fortemente e nel
miglior modo possibile protestato contro la spoliazione.

Imprendeva a giustificare i giuramenti Dalpozzo, uno della consulta,
uomo di gran sapere e di maggiore ingegno. Andò discorrendo, la legge
divina prescrivere la obbedienza ai magistrati statuiti dalle leggi
dello stato, non avere questo precetto altra limitazione, se non quella
che è sempre e di pieno diritto sottintesa, quella cioè, che non si
debbe prestare obbedienza alle cose in se stesse, ed assolutamente
illecite: non potere l'autorità ecclesiastica derogare nè in tutto nè in
parte ad un precetto divino: conseguitarne adunque evidentemente, che
debbesi al sovrano un giuramento puro e semplice d'obbedienza e di
fedeltà senza alcuna esplicita restrizione: avere l'antico sovrano di
Roma preteso proibire ogni giuramento da quello in fuori, di cui diede
egli stesso la formola: non potersi certamente questa proibizione
stimare precetto della Chiesa, e che quand'anche fosse, ella non
obbligherebbe i sudditi ad esporsi, per osservarla, allo sdegno del
sovrano, ed alle pene che il rifiuto del giuramento seguiterebbero,
perciocchè le leggi della Chiesa, secondo le regole comuni, non
obbligano mai sotto grave incomodo; ma nel fatto una tale proibizione
altro non essere, che un mezzo concetto dallo spodestato principe di
Roma con mire del tutto umane, cioè per turbare il possesso al nuovo
governo, e per ricuperare il dominio temporale: non avere in questo il
papa operato come capo della Chiesa, nè come vicario di colui, che
disse, non essere il regno suo di questo mondo, e che insegnò co' suoi
precetti e col suo esempio, che sempre si debbe obbedire ai magistrati
stabiliti: adunque, ed unicamente dalla confusione delle due potestà
temporale e spirituale in una sola mano, essere nata la opinione erronea
che oggidì importava oltre modo di distruggere, pel buon ordine e per la
quiete pubblica; le formole del giuramento prescritte agli abitatori
dello stato Romano essere quelle stesse, che erano in vigore in tutto
l'imperio Francese e nel regno Italico, e secondo le quali più di
quaranta milioni di sudditi cattolici non esitavano punto a prestar
giuramento ogni qual volta che l'occasione s'appresentava. La formola
particolare prescritta ai vescovi ed ai curati, essere stata accordata
nel concordato tra il governo Francese ed il papa Pio settimo: i dubbi
sparsi nel popolo, che giurando obbedienza alle constituzioni
dell'impero, si venisse ad appruovare il divorzio, e così ancora altre
insinuazioni di simil sorta, non avere fondamento: sotto il nome di
constituzioni dell'impero venire le leggi politiche, che constituiscono
la forma del governo, e queste leggi sempre essere distinte dalle leggi
civili: oltre a questo, non essere il divorzio comandato dalla legge
civile: solo per esse permettersi a coloro, che credevano poterlo usare
secondo i loro principj religiosi: già parecchi vescovi dello stato
Romano, già un gran numero di curati, di canonici e di altri religiosi,
tacendo dei magistrati civili, avere dato un esempio di sommessione e
d'obbedienza, ch'altri doveva seguitare: importare che tale esempio si
propagasse e dilatasse; volere il governo, ed in ciò porre grandissima
cura, che gli ecclesiastici, i quali già si erano uniformati, o
sarebbero per uniformarsi a' suoi ordini, fossero onorati con manifesti
segni di soddisfazione e di confidenza.

Sani ed irrefragabili erano i principj del Dalpozzo, quanto
all'obbedienza, e siccome gli ecclesiastici non dubitavano di giurarla
al nuovo stato, e di più di giurare di non partecipar mai in nissuna
congiura o trama qualunque contro di lui, così un governo giusto e buono
avrebbe dovuto contentarsene. Ma Napoleone esigeva il giuramento di
fedeltà, sì perchè gli pareva che un tal giuramento implicasse la
riconoscenza di sovrano legittimo, ed in tal modo effettivamente, come
abbiam detto, l'intendevano l'intimatore e gl'intimati, sì perchè
volevano fare scoprir i renitenti, per avere un pretesto di
allontanargli da Roma, dove gli credeva pericolosi. Vi era, in questo,
troppa scrupolosità da una parte, troppo rigore dall'altra. Perciocchè
gl'intimati potevano intendere la parola fedeltà non oltre il senso
dell'obbedienza, e Pio VI medesimo nel novantotto aveva definito, che si
potesse giurare fedeltà a quel governo, che era stato creato dagli
occupatori del suo stato, e che era incompatibile con la sua sovranità
temporale, cioè, alla repubblica. Del resto, noi non intendiamo dannar
coloro, che sinceramente credendo di non potere, senza trasgressione,
prestar il giuramento, anteposero la coscienza al carcere ed all'esilio,
la materia aveva in se molta difficoltà. La Romana consulta procedeva
cautamente. Operando alla spartita, cominciò dai vescovi. Alcuni
giurarono, altri ricusarono. Giurarono quei di Perugia, Segni e Anagni:
ricusarono quei di Terracina, Sezze, Piperno, Ostia, Velletri, Amelia,
Terni, Acquapendente, Nocera, Assisi, Alatri. Aveva il vescovo di Tivoli
giurato; ma pentitosi e condottosi a fare il pontificale nella chiesa
del Carmine il giorno di San Pietro, con molte lagrime fece, dopo il
Vangelo, la sua ritrattazione: i gendarmi se lo pigliarono, ed in Roma
carcerato alla Minerva il portarono. Tutti i non giurati, suonando loro
d'intorno le armi dei gendarmi Napoleonici, chi in Francia, chi a
Torino, chi a Piacenza, chi a Fenestrelle furono condotti. Fu anche
portato via da Roma, come non giurato e troppo divoto al papa, un
Baccolo Veneziano, vescovo di Famagosta, uomo molto nuovo, e di natura
facetissima. I carceratori non sapevano darsene pace, perciocchè più lo
sprofondavano nell'esilio e nella miseria, e più rideva e si burlava di
loro, tanto che per istracchezza il lasciarono andare come pazzo. Ma ei
tornava in sul dire e in sullo scrivere cose tanto singolari a Genova, a
Milano, a Venezia, che era forza ai Napoleoniani di spiare continuamente
quello che si facesse. Insomma era questo Baccolo una gran molestia agli
spiatori di Napoleone, e diè che fare a tutti dal duca di Rovigo fino
all'umile Olivetti, ch'era stato surrogato a Piranesi: solo che udissero
nominar Baccolo, tosto si scuotevano e risentivano. Spedita la faccenda
dei vescovi, richiederonsi dei giuramenti i canonici. Sperava Janet, che
giurerebbero facilmente, avendo grossi benefizj e morbida vita. Molti
giurarono; molti ancora non giurarono. Dei due capitoli di San Giovanni
e di San Pietro in Roma, tutti ricusarono, salvo Vergani e Doria. Quei
di Tivoli e di Viterbo, tre soli eccettuati, giurarono. Giurarono quei
di Subiaco, ad instigazione dei Tivolesi; ma si ritrattarono. Ricusarono
quei di Canepina, ricusarono quei di Cori: i gendarmi s'affaccendavano.
Molto maggiore difficoltà avevano in se i giuramenti dei curati,
massimamente di quei di Roma, uomini d'innocente vita, e d'evidente
vantaggio dei popoli, non solamente pei sussidj spirituali, ma ancora
pei temporali. Rappresentò la consulta, che in questo opinava
saviamente, che s'indugiasse. Napoleone, che per la sua natura pertinace
amava meglio usare ogni estremo, che allentare un punto solo delle sue
deliberazioni, mandò loro dicendo, che voleva i giuramenti da tutti, ed
obbedissero. Nelle province la maggior parte ricusarono; i gendarmi se
gli portarono. Dei Romani, i più si astennero: tre giurarono, quei della
Traspontina, di Santa Maria del Carmine fuori di porta Portese, della
Madonna della Luce in Trastevere: i renitenti portati via, o se infermi
ed impotenti all'esilio, serrati in San Calisto; i consenzienti
accarezzati. Nasceva dagli esilj una condizione lagrimevole, che gli
ufficj divini per la mancanza dei pastori s'interrompevano. Napoleone,
posta la falce nella messe ecclesiastica, a suo modo vi rimediava.
Sopprimeva di propria autorità i vescovati e le parrocchie dei vescovi,
e dei parochi non giurati, e secondochè gli aggradiva, gli univa ai
vescovati e parrocchie dei giurati, turbando in tale modo di per se, la
giurisdizione spirituale come voleva, ed a chi voleva.

A questo tempo furono soppressi nello stato Romano i conventi sì di
religiosi, che di religiose; i forestieri mandati al loro paese, i
paesani sforzati a depor l'abito. Mandaronsi i soldati a far uscire le
monache, tempo ventiquattr'ore: le valide d'età e di salute mandate alle
case loro, le vecchie ed inferme in quattro conventi. L'aspetto di Roma
a questi giorni compassionevole: gendarmi, che si portavano vescovi,
canonici, parochi giovani, parochi vecchi, sani o malati, o dal contado
a Roma, o da Roma all'esilio. Piangevano gli esuli, piangevano le
famiglie degli esuli: i Romani colli risuonavano di querele e di pianti.

Intendeva la consulta a consolare la desolata Roma. Ciò s'ingegnava di
fare ora con ordinamenti convenienti al luogo, ora con ordinamenti non
convenienti, e sempre con animo sincero e buono. Pensava alle scienze,
alle lettere, all'agricoltura, al commercio, alle arti. Ordinò, che con
denaro del pubblico si procacciassero gli stromenti necessari alla
specola del collegio Romano; condusse a fine i parafulmini della
basilica di San Pietro stati principiati da papa Pio, ebbe speciale cura
delle allumiere della Tolfa, e delle miniere di ferro di Monteleone
nell'Umbria, nelle quali si era cessato di cavare ai tempi delle ultime
guerre civili, quantunque il ferro sia assai più arrendevole e dolce di
quello dell'isola d'Elba. Gente perita, denaro a posta addomandava; due
allievi Romani mandava alla scuola delle mine, due a quella della
veterinaria, due a quella delle arti e mestieri in Francia, semi di
utili scienze nell'ecclesiastica Roma.

Temevasi che la presenza dei Francesi in Italia, massimamente in Toscana
e nello stato Romano, giunta a quella loro lingua tanto snella e comoda
per gli usi famigliari, avesse a pregiudicare alla purezza ed al candore
dell'Italiana favella; timore del tutto vano, perciocchè quale cosa si
potesse ancora corrompere in lei, non si vede. Tuttavia Napoleone, il
quale, non so per quale strana fantasia, aveva unito Toscana e Roma alla
Francia, ed introdottovi negli atti pubblici l'uso della lingua
Francese, aveva, già fin dall'anno ultimo, decretato premi a chi meglio
avesse scritto in lingua Toscana. La consulta di Roma a fine di
cooperare con quello che l'imperatore aveva comandato, a ciò muovendola
Degerando, statuiva, che la lingua Italiana si potesse in un con la
Francese usare negli atti pubblici; benevola, ma strana permissione in
Italia. Volle altresì, che l'accademia dagli Arcadi si ordinasse in modo
che e la letteratura Italiana promuovesse, e la lingua pura ed
incorrotta conservasse con premi a chi meglio l'avesse scritta o in
prosa o in versi, l'Arcadia sedesse sul Gianicolo nelle stanze di
Sant'Onofrio. Ordinamento conforme alla fama antica, alle influenze del
cielo, alla natura degli uomini, alle Romane usanze fu quello
dell'accademia di San Luca, chiamata, per conforto di Degerando, a più
magnifico stato. La consulta le dava più copiosi sussidi, l'imperatore
più convenienti stanze, e dote di centomila franchi.

Parlando io dei benefizi delle lettere, non voglio passar sotto silenzio
l'amorevolezza usata dalla consulta verso il convento di San Basilio di
Grottaferrata, unico residuo dell'antico ordine di San Basilio, che
primo fra le tenebre del medio evo portò in Europa la cognizione della
lingua Greca, e con lei lo studio delle lettere. Nel coro e negli uffizi
avevano questi monaci conservato la lingua ed il canto Greco, ma
piuttosto per tradizione orale, che per lettera scritta. Ogni vestigio
del canto Greco si sarebbe spento, se il convento fosse stato soppresso,
ed i monaci dispersi. Supplicato l'imperatore dalla consulta, conservò
il convento. Ciò non ostante l'ordine si spense, perchè il secolo a
tutt'altro portava, che a farsi frate, ed a cantar greco.

Colla medesima mansuetudine opinò la consulta del convento dei
Camaldolesi di Montecorona, Benedettini riformati di san Romualdo. Mi
fia dolce raccontar qualche particolarità di Montecorona, poichè in
quella tranquilla sede riposerassi alquanto l'animo stanco ed inorridito
dalla rappresentazione di tanti tradimenti, espilazioni e morti.
Conservava Camaldoli sincera e pura, dopo tanti secoli, la regola di san
Romualdo. Tengono i Camaldolesi del cenobita e dell'eremita. Come
cenobiti, vivonsi solitari, come romiti, attendono alle opere manuali sì
agrarie che domestiche, senza differenza alcuna di padri o di fratelli,
di superiori o d'inferiori. Servonsi tra di loro a vicenda, usano la
ospitalità, esercitano la carità: la vita loro, anche ai tempi
Napoleonici, pacifica e dolce: divoti a Dio, divoti al sovrano, divoti
agli uomini, pregavano, obbedivano, soccorrevano. Siede il convento
sulla sommità di un monte, ha all'intorno folta foresta, dista da
Perugia a quattordici miglia: deserti una volta, campi fioriti adesso
per opera delle cenobitiche mani. Naturarono su per quegli aspri monti
l'abete; fecerne selva vastissima, magnifici fusti per le più grosse
navi. È il convento stimolo a virtù, fonte di proventi, ricovero
d'uomini fastiditi del mondano lezzo, ospizio di viaggiatori, largimento
di soccorsi: è vita di deserto, testimonio di pietà. Rovinavano i regni,
odiavansi gli uomini, infiammavansi gli appetiti, ammazzavansi le
generazioni: Montecorona quieto, dolce, umano e benefico perseverava; e
se la caduta del papa pose in forse la conservazione di lui, molto è da
deplorarsi che l'ambizione dei tempi sia arrivata a turbare quelle sante
solitudini. Bene meritò degli uomini infelici e pii la Romana consulta,
a ciò movendola Janet, coll'avere addomandato la conservazione di quel
pietoso secesso.

Emmi caro lo spaziare alquanto sull'ordine della propaganda. Napoleone
imperatore, al quale piacevano le cose che potevano muovere il mondo,
volle, mettendola in sua mano, conservare la propaganda: Degerando,
siccome quegli che si dilettava di erudizione letteraria e di gentilezza
di costumi, con l'autorità sua la favoreggiava. Dalla narrazione delle
cose appartenenti a quest'ordine chiaramente si verrà a conoscere, ch'ei
non meritava nè le lodi dei fanatici, nè gli scherni dei filosofi.
Ancora vedrassi quanta sia la grandezza degli Italiani concetti. Era
principal fine di questo instituto la propagazione della fede cattolica
in tutte le parti del mondo; ma l'opera sua non era talmente ristretta a
questa parte, che non mirasse a diffondere le lettere, le scienze, e la
civiltà fra genti ignare, barbare e selvagge; che anzi una cosa ajutava
l'altra, poichè la fede serviva d'introduzione alla civiltà, e questa a
quella. Poteva anche mirabilmente ajutare la diplomazia e la politica:
ciò massimamente aveva piaciuto a Napoleone; perciocchè un capo solo
reggeva, e muoveva infiniti subalterni posti in tutte le parti del
mondo. Il trovato parve bello a Napoleone, nè era uomo da non volersene
prevalere, e siccome aveva usato la religione per acquistare la signoria
di Francia, così voleva servirsi della propaganda per acquistar quella
del mondo. Seppeselo Degerando, il quale scriveva, che per quanto alla
politica s'apparteneva, la propaganda, recando in quelle lontane regioni
coi semi del nostro culto i nostri costumi, le nostre opinioni, le
radici delle idee d'Europa, la narrazione del regno il più glorioso,
qualche cognizione delle nostre leggi e delle nostre instituzioni,
preparando gli spiriti a certi avvenimenti, che solo s'apparteneva alla
vastità dell'imperial mente a concepire, procacciando amici tanto più
fidati, quanto più stretti da vincoli morali, e così ancora offerendo
tanti, e così variati mezzi di corrispondenza in contrade, in cui il
governo manteneva nissun agente, procurandoci notizie esatte sulla
natura dei paesi, nei quali i missionarj soli potevano penetrare,
aprendo finalmente una via, e quasi un condotto a farvi scorrer dentro
coi lumi civili le influenze di un sistema la cui grandezza doveva
abbracciare tutto il mondo, era un edifizio piuttosto di unica che di
somma importanza. Queste cose erano di per se stesse molto chiare, e se
alcuni filosofi, massimamente Francesi, tanto hanno lacerato Roma per
avere, come dicevano, fatto servire la religione alla politica, si vede
ch'essi non furono alieni dall'imitarla; poichè, divenuta Francia
padrona di Roma, indirizzarono i loro pensieri al medesimo fine. Certo è
bene, che Napoleone di nissuna cosa più si compiacque, che di questa
propaganda: ora per dire qual fosse, ella fu creata dal papa Gregorio
decimoquinto; e da lui commessa al governo di una congregazione di
quattro cardinali, e di un segretario. Suo ufficio era mandar missionarj
in tutte le parti del mondo. Gregorio la dotò di rendite del proprio, e
d'assegnamenti considerabili sulla camera apostolica; le conferì
immunità e privilegi; volle che ciascun cardinale nella sua esaltazione
le pagasse un censo. Ma Urbano ottavo, considerato, che se era utile il
mandare missionarj Europei a propagar la fede, maggiormente utile
sarebbe il mandarvi uomini del paese convertiti ed ammaestrati nelle
pratiche Romane, aggiunse il collegio della propaganda, in cui a spese
pubbliche erano ricoverati ed ammaestrati giovani forestieri, massime di
origine orientale, acciocchè fatti grandi e addottrinati, ritornassero
nei propri paesi a secondare i missionarj apostolici.

Sommava il numero degli allievi per l'ordinario a settanta; i Cinesi,
essendo loro riuscito contrario l'aere di Roma, furono trasportati in un
seminario e collegio fondati per questo fine a Napoli. Innocenzo
duodecimo, ed altri pontefici furono liberali verso la propaganda di
nuovi benificj: uomini privati altresì con donazioni, e legati
l'arricchirono. Le diede monsignor Vires il bellissimo palazzo in Roma:
il cardinale Borgia, morto a Lione nell'ottocent'uno, le lasciò una
parte de' suoi beni. Quattro erano gli ordini della propaganda,
destinati alla propagazione della parola del Vangelo: occupavano il
primo i vicarj apostolici, o arcivescovi, o vescovi, o prefetti delle
missioni, il cui carico era lo scrivere le lettere, e la direzione delle
fatiche apostoliche. Subordinati ai vicarj collocavansi nei secondi i
semplici missionarj. Venivano in terzo luogo i collegi, le scuole, i
monasteri. Cadevano nel quarto i semplici agenti amministrativi ed
economici. La propaganda diede principio alla sua opera col fondare
arcivescovi e vescovi nelle antiche chiese, due patriarchi, l'uno pe'
Caldei, l'altro pei Siriaci, vescovi e vicarj apostolici nelle isole
dell'Arcipelago, nell'Albanìa, nella Servia, nella Bosnia, nella
Macedonia, nella Bulgaria, nella Mesopotamia, nell'Egitto, a Smirne, ad
Antiochia, ad Anticira. Mandava due vescovi, vicarj apostolici, a
Constantinopoli, uno pel rito Latino, l'altro per l'Armeno. Un gran
numero ne destinava in Persia, nel Mogol, nel Malabar, nell'India oltre
e qua del Gange, nei regni di Siam, di Java, di Pegù, in Cochinchina,
nel Tonchino, nelle diverse province della China. Nè ometteva, parendole
che fosse messe d'importanza, gli stati uniti d'America. Vicarj
apostolici, e vescovi mandati dalla propaganda, seminavano le dottrine
del Vangelo in quelle regioni d'Europa, che dalla chiesa Romana
dissentivano. Questi tentativi e questi sforzi della comunanza
cattolica, stimolavano le dissidenti a pruovarsi ancor esse a propagare
la religione e la civiltà fra le nazioni ancor barbare e selvagge.
Mandarono pertanto, gl'Inglesi massimamente, agenti loro nell'Indie
Orientali, e nelle isole del mare Pacifico, dalla quale pietosa opera
molte nazioni furono dirozzate, e ridotte alla condizione civile. E se i
papi mescolarono la politica, come fu scritto, in questi conati
religiosi, resterà a vedere, se la Russia e l'Inghilterra siano esenti
da questa pecca. Per ajutare i vescovi ed i vicarj apostolici, s'erano
instituiti a luogo a luogo, e più numerosi là dove i Cattolici vivevano
in più gran numero, i prefetti ed i parrochi: questi avevano sede fissa
e gregge permanente: i missionarj, che erano il secondo grado,
comprendevano nel mandato loro vaste province, conducendosi ora in
questo luogo ed ora in quello, ma sempre nella provincia destinato a
ciascun di loro, secondochè i bisogni della fede da loro richiedevano.
La elezione dei missionarj si faceva ordinariamente fra i sacerdoti del
clero secolare. Era a loro raccomandato, e specialmente comandato dalla
propaganda, che a niun modo nè sotto pretesto qualsivoglia si
mescolassero o s'intromettessero negli affari temporali, meno ancora nei
politici dei paesi, cui erano destinati ad indagare e ad ammaestrare.
Solamente era solita la propaganda ad insegnarvi le scienze profane e le
arti utili, affinchè con esse potesse volgere a se gli animi, e
cattivarsi l'attenzione, e la benevolenza degli uomini ignari di quelle
incolte regioni. Dipendevano i missionarj del tutto da lei, ed ella gli
spesava con le sue rendite. Aveva creato sei scuole, o collegi in
Egitto, quattro nell'Illirio, due in Albania, due in Transilvania, uno a
Constantinopoli, parecchi in diverse contrade non cattoliche d'Europa.
Erano questi collegi mantenuti col denaro della congregazione: mille
scudi all'anno pagava ai vescovi d'Irlanda per le scuole cattoliche di
quel regno; i collegi Irlandese, Scozzese, Greco, e Maronita di Roma da
lei medesimamente dipendevano. Finalmente ciascun ordine di religiosi
aveva un collegio separato pe' suoi missionarj, così questi stessi
missionarj avevano dipendenza dalla propaganda, in quanto spettava alla
bisogna delle missioni. Gli allievi dei collegi, ciascuno secondo il suo
merito, erano creati sul finire degli studi o vescovo, o prefetto, o
curato, o semplice missionario. Gli agenti o procuratori a niuna bisogna
religiosa attendevano, ma solamente, essendo distribuiti nei luoghi più
opportuni, al mandar le lettere e i fondi necessari per tener viva
dappertutto macchina sì vasta.

Quanto alla congregazione in Roma, aveva cinque parti, la segreterìa,
dove si scrivevano le lettere, ed a questa parte appartenevano anche
gl'interpreti; gli archivi, che comprendevano la librerìa ed il museo,
entrambi pieni di cose curiosissime; la stamperìa tanto celebre per la
varietà e la bellezza de' suoi caratteri; il collegio degli allievi; la
computisterìa: in quest'ultima si tenevano i conti, e le ragioni della
congregazione. Le rendite sommavano a trentatremila trecento novantasei
scudi romani all'anno, che sono centosettantottomila seicentosessanta
franchi. I fonti erano i luoghi de' monti, i livelli pagati da Napoli,
da Venezia, e dai corpi religiosi, e finalmente i censi dei cardinali
novellamente creati. Ma la ruina universale aveva addotto la ruina di
quest'instituzione, con avere o del tutto annientato parte delle
rendite, o ritardato la riscossione delle sussistenti: s'aggiunse la
rovina del palazzo devastato nel mille ottocento. Adunque ella
sussisteva piuttosto di nome che di fatto, quando Napoleone s'impadronì
di Roma; poi, i frutti dei monti non si pagavano, la computisterìa per
comandamento imperiale sotto sigilli, gli archivi portati a Parigi.
Volle Degerando rimetterla in istato, e che si aprissero intanto i
pagamenti: l'imperatore stesso aveva dichiarato per senatus-consulto,
volere la sua conservazione, e doterebbela coll'erario imperiale. Ma
distratto primieramente dai gravi pensieri delle sue armi, poscia dai
tempi sinistri che gli vennero addosso, non potè nè ordinare la
macchina, come era necessario, nè far sorgere quel zelo a propagazione
degl'interessi politici, che per amore della religione, per le
esortazioni dei papi, e per la lunga consuetudine era sorto nei membri
della congregazione a tempi pontificii. Così sotto Napoleone ella non fu
di alcuna utilità nè per la religione, nè per la politica: solo le sue
ruine attestavano la grandezza dell'antico edifizio, e la rabbia degli
uomini che l'avevano distrutto. Portati via gli archivi per arricchirne
Parigi, si voleva privar Roma anche dei tipi delle lingue orientali, che
si trovavano raccolti nella sua stamperìa: eranvi i tipi di ventitrè
lingue d'Oriente. Domandava la stamperìa imperiale di Parigi, che le si
mandassero le madri per supplire con loro ai punzoni alterati. Grave
perdita sarebbe stata questa per Roma, dove l'erudizione, e la
letteratura orientale erano, come in sede propria, coltivate. Pregò
Degerando, che o si gittassero con le madri i punzoni a Roma, o si
mandassero a Parigi, non tutte ma solamente quelle dei punzoni alterati.
Fu udito benignamente; a lui restò la città obbligata della
conservazione di opere di gran valore per la erudizione e per le
lettere.

Le opere di musaico, peculiar pregio di Roma, perivano; perchè pei danni
passati poco si spacciavano, ed anche mancavano i fondi per le spese
degli smalti e degli operai. La principale manifattura, che serviva di
norma alle altre, era attinente a San Pietro, e si sostentava colle
rendite della sua fabbrica: per la necessità dei tempi, mancando la più
gran parte delle rendite, non che il musaico si conservasse, pericolava
la basilica. Fu proposto di commetterlo all'erario imperiale, ma perchè
Napoleone, che non amava lo spendere a credenza, non si tirasse
indietro, fu d'uopo alla consulta l'inorpellare la cosa con dire, che il
musaico pagato dall'imperatore non servirebbe più solamente ad abbellire
San Pietro, ma che protetto dal più grande dei monarchi, adornerebbe il
palazzo del principe, ed i monumenti dell'imperiale Parigi. «Che bel
pensiero sarebbe, diceva la consulta, l'immortalare con opere di musaico
il quadro dell'incoronazione dipinto da David, e gli altri tre, che
dalle maestrevoli mani di questo grande artista erano per uscire?» A
questi suoni Napoleone si calava, e pagava. Restava che, poichè si era
provveduto all'opera, si avesse cura degli operai. Essendo la lavorerìa
loro addossata al colle del Vaticano, ed in parte sotterranea, e perciò
molto malsana, troppo spesso infermavano, e sovente il vedere perdevano.
Oltre a ciò gli armadi e gli scaffali, in cui si conservavano gli
smalti, infracidavano, le tele dipinte che si portavano a copiarsi,
dall'umidità si guastavano. A questo modo era testè perito con rammarico
di tutti un bel quadro del pittore Camuccini. Decretò la consulta,
trasportassersi gli opificii nelle stanze del Sant'Officio.

Concedutosi dall'imperatore un premio di ducentomila franchi ai
manifattori di Roma, volle la consulta, che fossero spartiti a chi
meglio filasse o tessesse la seta o la lana, a chi meglio conducesse le
opere dei merletti, a chi meglio addensasse i feltri, a chi meglio
conciasse le pelli, a chi meglio stillasse l'acquarzente, a chi meglio
lavorasse di maioliche, o di vetri, o di cristalli, o di carta, a chi
più, e miglior cotone raccogliesse sulle sue terre, a chi piantasse più
ulivi, a chi ponesse più semenzai di piante utili. Si venne anche sul
capriccio dello zucchero dell'uve, e della saggina di Caffrerìa. Ma papa
Pio, che conosceva Roma ed i Romani suoi, si stringeva nelle spalle,
quando udiva queste novelle, e dal suo carcere di Savona sclamava, che
bene e con frutto si sarebbero favoreggiate in Roma le manifatture
attinenti alla erudizione ed alle belle arti, ma che sarebbe tempo ed
opera perduta il dar favore alle altre: perciocchè la natura degli
uomini, le consuetudini, le opinioni, il cielo stesso ripugnavano.

I musei espilati ai tempi torbidi ora con cura si conservavano: i
preziosi capi d'arte, che adornavano i conventi, ed erano molti e belli,
diligentemente si custodivano. Fu anche creata a conservazione loro
dalla consulta una congregazione d'uomini intendenti, e giusti
estimatori, che furono Lethier pittore, Guattani, de Bonnefond, l'abbate
Fea, e Tofanelli, conservatore del Campidoglio.

Conservando Roma odierna, si poneva mente a scoprire l'antica: almeno
così desiderava la consulta; la Francia potente e ricca il poteva fare.
Si ordinarono le spese del cavare nei luoghi più promettenti. Sarebbesi
anche, come pare, fatto gran frutto, se i tempi soldateschi non avessero
guastato l'intenzione.

Discorreva Napoleone di voler visitar Roma sua. Se di fatto non voleva
andarvi, l'essere aspettato faceva a' suoi fini: la consulta pensava al
trovar palazzi che fossero degni dell'imperatore. Castelgandolfo le
parve acconcio per la campagna; il Quirinale per la città: il Quirinale
grande e magnifico per se, sano per sito, e con bell'apparenza da parte
di strada Pia: ogni cosa all'imperial costume si accomodava. Nè la
bellezza, o la salubrità si pretermettevano. Disegnavano di piantar
alberi all'intorno, di aprir passeggiate, specialmente alla porta del
Popolo da riuscire a Trinità del Monte, di trasportar i sepolcri fuori
delle mura, di prosciugar le paludi. Le Pontine massimamente pressavano
nei consigli imperiali. Prony Francese, Fossombroni Italiano, idraulici
di gran nome, e di scienza pari al nome, le visitavano, e fra di loro
consultavano. Si fece poco frutto a cagione dei tempi contrari; e se le
Pontine non peggiorarono sotto il dominio Francese, certo non
migliorarono.

Così vivevasi a Roma, con un sovrano prigioniero a Savona, con un
sovrano prepotente a Parigi, con dolori presenti, con isperanze
avvenire, diventata, stravagante caso, provincia di Francia, non poteva
nè conservare le forme proprie, nè vestirsi delle aliene; tratta in
contrarie parti lagrimava, e si doleva, nè poteva la consulta,
quantunque vi si affaticasse, di tante percosse consolarla e
racconfortarla.

Nuovi, strani e lamentevoli casi mi chiamano nel Regno. Era venuto a
noia a Carolina di Sicilia, che voleva comandare da se, il dominio
degl'Inglesi, nè sperando di riconquistare il regno di terraferma,
desiderava almeno di essere padrona di quello che le restava. Napoleone,
che conosceva bene gli umori degli uomini, e quelli delle donne ancora,
aveva penetrato quel di Carolina, e per mezzo di sue pratiche le
persuase, ch'era pronto a secondare le sue intenzioni. Vennesi ad un
negoziato tra l'imperatore e la regina, il fine del quale era, che il re
aprisse i porti di Sicilia ai soldati di Napoleone, e promettesse che
gli occupassero, sì veramente che l'imperatore ajutasse il re a cacciar
gl'Inglesi dalla Sicilia. Mentre questi negoziati pendevano, entrò in
Murat il desiderio di conquistar la Sicilia sperando che la durezza del
governo Caroliniano, procurandogli aderenze negli scontenti, gli
aprirebbe l'occasione di far frutto con le spalle loro. Già le truppe
Francesi si erano condotte nella Calabria ulteriore; al che aveva
consentito Napoleone per dar gelosìa agl'Inglesi, acciocchè non
potessero correre contro Corfù. Ad esse si erano accostati i Napolitani,
la costa di Calabria da Scilla a Reggio piena di soldati. Vi
concorrevano altresì le forze navali del regno, non senza aver prima
combattuto onorevolmente contro le navi d'Inghilterra, che per vietar
loro il passo le avevano assaltate nel golfo di Pizzo, al capo Vaticano,
e sulle spiaggie di Bagnara. S'ingiungeva a tutti i comuni posti sul
littorale del Mediterraneo, che somministrassero legni armati in guerra
per l'impresa di Sicilia. Murat, che a Scilla voleva imitar Napoleone a
Bologna di mare, spesso imbarcava, e spesso anche sbarcava le genti per
addestrarle. Ognuno credeva che la spedizione si tenterebbe: i più
confidavano nella fortuna di Napoleone, affermando, che finalmente poi
lo stretto di Messina, non era più difficile a passarsi, che il Reno od
il Danubio. Ma siccome il nervo principale della spedizione consisteva
nei Francesi, così aveva Murat pregato l'imperatore, affinchè ordinasse
che eglino cooperassero coi suoi Napolitani alla fazione. Napoleone, che
a questo tempo negoziava colla regina, nelle sue solite ambagi
ravviluppandosi, rispose nè appruovando nè disdicendo, contento al moto,
o che riuscisse o che solo spaventasse. Nissun ordine mandò a' suoi,
acciocchè si congiungessero con quei del re. Ma Giovacchino acceso per
se stesso da incredibile cupidità all'acquisto di Sicilia, e
persuadendosi di trovarvi gran seguito e facile mutazione, volle tentar
la fazione da se, e con le sole sue forze. Cinque mila Napolitani, fra i
quali era il reggimento di Reale-Corso, partivano di nottetempo dalle
vicinanze di Reggio e di Pentimela, e s'avviavano alla volta di Sicilia,
con intento di approdare tra Scaletta e Messina. Al tempo stesso Murat,
standosene sulla reale gondola riccamente addobbata, dava opera ad
imbarcare le genti Francesi, come se anch'elleno dovessero andare alla
conquista, ancorchè sapesse, ed elle meglio di lui, che non
s'attenterebbero. Ma avevano consentito ad ajutar l'impresa con un po'
di romore, e con quelle vane dimostrazioni. Sbarcarono nel destinato
luogo i Napolitani condotti dal generale Cavagniac; ma non così tosto
posero piede sulle terre Siciliane, che invece di correre uniti a
qualche fatto importante, si sbandarono per vivere di sacco. La qual
cosa veduta dai paesani e dalle milizie, accorsero coll'armi ed in
folla, ed oppressero facilmente quegli uomini sfrenati e dispersi: chi
non fu morto, fu preso; alcuni dei presi, uccisi per la rabbia civile.
Accorrevano gl'Inglesi al romore dalle stanze di Messina; ma arrivarono
quando già la vittoria era compita. Dopo questo fatto, che non fu senza
diminuzione della riputazione del re, deposta, non senza querela contro
Napoleone, la speranza conceputa, ritirava Giovacchino i soldati verso
Napoli, e con pubblico scritto annunziava, essere terminata la
spedizione di Sicilia, il che era verissimo. Ma rimasero nell'ulteriore
Calabria miserabili vestigia del furore dei Napoleoniani. Tra il guasto
fatto per accampare, e quello dei soldati scorrazzanti per le campagne,
ne furono guastate vaste tenute d'ulivi e di viti, sole ricchezze che il
paese si avesse. Così il regno di là dal Faro non fu conquistato, quello
di quà desolato.

Intanto i negoziati tra Napoleone e Carolina non poterono tanto restar
segreti, che non venissero a cognizione degl'Inglesi, ne intrapresero
anche le lettere certissime. Ciò fu cagione, che Carolina a loro, e
principalmente a lord Bentinck mandato in Sicilia a confermarvi il
dominio della Gran Bretagna, tanto venisse in odio, che per allontanarla
del tutto dalle faccende, la confinarono in una villa lontana a qualche
miglio da Palermo, e poco dopo l'obbligarono anche a partire dalla
Sicilia, accidente molto singolare e strano, che sarà da noi raccontato
a suo luogo.

Partito l'esercito, i facinorosi della Calabria di nuovo uscendo dai
loro ripostigli, ripullulavano, ed ogni cosa mettevano a ruba ed a
sangue. Niuna strada, non che maestra, rimota, niun casale sparso, niun
campo riposto erano più sicuri. Divisi in bande e sottomessi a capi, si
erano spartite le province. Carmine Antonio, e Mescio infestavano coi
loro seguaci Mormanno e Castrovillari; Benincasa, Nierello, Parafanti e
Gosia il distretto di Nicastro ed i casali di Cosenza; Boia, Giacinto
Antonio, ed il Tiriolo la Serra stretta, ed i borghi di Catanzaro;
Paonese, Massotta, e il Bizzarro le rive dei due mari, e la estremità
dell'ulteriore Calabria. Spaventò il Bizzarro specialmente, e lungo
tempo, la selva di Golano, e le strade da Seminara a Scilla. Questi
erano gli effetti dell'antiche consuetudini, e delle guerre civili
presenti. Si temeva, che alla prima occasione i capi politici contrarj
al governo, i carbonari massimamente ed i loro aderenti, di nuovo
prorompessero a moti pericolosi. Si sapeva che i carbonari, sempre
nemici dei Francesi, quantunque se ne stessero quieti, fomentavano, non
le ruberìe e gli assassinj, che anzi cercavano di frenargli, ma
l'incitazione e l'empito, per voltarlo, quando che fosse, contro quella
nazione, che tanto odiavano. Si rendeva adunque per ogni parte
necessario a Murat l'estirpar del tutto quella peste dei facinorosi di
Calabria, e lo spegnere, se possibil fosse, la setta tanto importuna dei
carbonari. Varj per questo fine erano stati i tentativi ai tempi di
Giuseppe, varj altresì ai tempi di Murat, ma sempre infruttuosi, non
tanto per la forza della parte contraria, e per la difficoltà dei
luoghi, quanto pei consigli spartiti, e la mollezza delle risoluzioni. A
ciò fare era richiesto un uomo inesorabile contro i malvagi ed
un'autorità piena per punirgli. Un Manhes generale, ajutante di campo di
Murat, che già aveva con singolar energìa pacificato gli Abruzzi, parve
al re uomo capace di condur a buon fine l'opera più difficile delle
Calabrie. Il vi mandò con potestà di fare come e quanto volesse. Era
Manhes di aspetto grazioso, di tratto cortese, non senza spirito, ma di
natura rigida ed inflessibile, nè stromento più conveniente di lui
poteva scegliere Giovacchino per conseguir il fine che si proponeva.
Arrivava Manhes nelle Calabrie, a questo solo disposto, che le Calabrie
pacificasse; del modo, qualunque ci fosse, non si curava: ciò si pose in
pensiero di fare, e fecelo, ferocia a ferocia, crudeltà a crudeltà,
insidia ad insidia opponendo; e se questi rimedj sono necessari, che
veramente erano in Calabria, per ridurre gli uomini a sanità, io
veramente dell'umana generazione mi dispero. Primieramente considerò
Manhes, che l'operare spartitamente avrebbe guastato il disegno; perchè
i facinorosi fuggivano dal luogo in cui si usava più rigore, in quello
in cui si procedeva più rimessamente: così cacciati e tornanti a vicenda
da un luogo in un altro, sempre si mantenevano. Secondamente andò
pensando, che i proprietarj, anche i più ricchi, ed i baroni stessi che
vivevano nelle terre, ricoveravano, per paura di essere rubati e morti,
quest'uomini barbari. Dal che ne nasceva, che se non si trovava modo di
torre loro questi nascosti nidi, invano si sarebbe operato per
ispegnergli. S'aggiungeva che la gente sparsa per le campagne, per non
essere manomessa da loro, dava loro, non che ricovero, vettovaglie; e
così fra il rubare, il nascondersi ed il vagare era impossibile il
sopraggiungergli. Vide Manhes convenirsi, che con qualche mezzo
straordinario, giacchè gli ordinari erano stati indarno, si
assicurassero gli abitatori buoni, i briganti s'isolassero. Da ciò ne
cavava quest'altro frutto, che i giudizj sarebbero stati severi,
operando contro i delinquenti l'antica paura, ed i danni sopportati.
Ferro contro ferro, fuoco contro fuoco abbisognava a sanare tanta peste,
e medicina di ferro e di fuoco usò Manhes. Per arrivare al suo fine
quattro mezzi mise in opera: notizia esatta del numero dei facinorosi
comune per comune, intiera loro segregazione dai buoni, armamento dei
buoni, giudizj inflessibili. Chi si diletta di considerare le faccende
di stato, ed i mezzi che riescono e quelli che non riescono, vedrà nelle
operazioni di questo prudente e rigido Francese, quanto i mezzi suoi
quadrassero col fine, e ch'ei non andò per le chimere e le astrazioni,
come fu l'uso dell'età. Ordinò che ciascun comune desse il novero de'
suoi facinorosi, pose le armi in mano ai terrazzani, partendogli in
ischiere, fe' ritirare bestiami e contadini ai borghi più grossi, che
erano guardati da truppe regolari, fe' sospendere tutti i lavori
d'agricoltura, dichiarò caso di morte a chiunque, che ai corpi armati da
lui non essendo ascritto, fosse trovato con viveri alla campagna, mandò
fuori a correrla i corpi dei proprietarj armati da lui comune per
comune, intimando loro, fossero tenuti a tornarsene coi facinorosi o
vivi o morti. Non si vide più altro nelle selve, nelle montagne, nei
campi, che truppe urbane che andavano a caccia di briganti, e briganti
che erano cacciati. Quello che rigidamente aveva Manhes ordinato,
rigidamente ancora si effettuava. I suoi subalterni il secondavano, e
forse non con quella retta inflessibilità ch'egli usava, ma con crudeltà
fantastica e parziale. Accadevano fatti nefandi: una madre, che ignara
degli ordini, portava il solito vitto ad un suo figliuolo che stava
lavorando sui campi, fu impiccata. Fu crudelmente tormentata una
fanciulla, alla quale furon trovate lettere indiritte a uomini sospetti.
Nè il sangue dei carbonari si risparmiava. Capobianco loro capo, tratto
per insidia, e sotto colore d'amicizia nella forza, fu ucciso. Un curato
ed un suo nipote entrati nella setta, furono dati a morte, l'uno
veggente l'altro, il nipote il primo, il zio il secondo. Rifugge l'animo
a me, che già tante orrende cose raccontai, dal raccontare i modi
barbari che contro di loro si usarono. I carbonari spaventati dalle
uccisioni, perchè molti di loro perirono nella persecuzione, si
ritirarono alle più aspre montagne.

I facinorosi intanto, o di fame, per essere il paese tutto deserto e
privo di vettovaglie, perivano, o nei combattimenti, che contro gli
urbani ferocemente sostenevano, morivano, o preferendo una morte pronta
alle lunghe angosce o da sè medesimi si uccidevano, o si davano
volontariamente in preda a chi voleva il sangue loro. I dati o presi,
condotti innanzi a tribunali straordinari composti d'intendenti delle
provincie, e di procuratori regj, erano partiti in varie classi; quindi
mandati a giudicare dai consigli militari creati a posta da Manhes.
Erano o strangolati sui patiboli, o soffocati dalla puzza in prigioni
orribili: gente feroce e barbara, che meritava supplizio, non pietà. Nè
solo si mandavano a morte i malfattori, ma ancora chi gli favoriva, o
poveri, o ricchi, o quali fossero, o con qual nome si chiamassero;
perciocchè, se fu Manhes inesorabile, fu anche incorruttibile. Pure, per
opera di chi aveva natura diversa dalla sua, si mescolavano a pene
giuste fatti iniqui. Succedevano vendette che mi raccapriccio a
raccontare. Denunziati dai facinorosi, che per ultimo misfatto usavano
mortali calunnie, alcuni innocenti furono presi e morti. Talarico di
Carlopoli, capitano degli urbani, devoto e pruovato servitore del nuovo
governo, accusato, per odio antico, da un facinoroso, piangendo ed
implorando tutti la sua grazia, fu dato a morte. Non è però da tacersi,
ch'ei fu condannato dalla corte di Cosenza sopra l'accusa datagli dal
procuratore del re d'aver avuto segrete intelligenze coi briganti.
Parafanti, donna, per essere, come si disse, stata moglie del facinoroso
di questo nome, arrestata con tutti i suoi parenti, e dannata con loro
all'ultimo supplizio, perì. Posti in fila nel destinato giorno,
l'infelice donna la prima, i parenti dietro, preti e boja alla coda,
marciavano, in una processione distendendosi, ch'io non so con qual nome
chiamare. Eransi poste in capo ai dannati berrette dipinte a fiamme,
indosso vesti a guisa di San Benito; cavalcavano asini a ritroso ed a
bisdosso. A questo modo s'accostarono al patibolo: quivi una morte
crudele pose fine ad una commedia fantastica ed orribile. Nè davano
solamente supplizi coloro, che a ciò fare erano comandati, ma ancora i
paesani spinti da rabbia e da desiderio di vendetta infierivano contro i
malfattori: insultavano con ischerni ai morti, straziavano con le unghie
i vivi, dalle mani dei carnefici togliendogli per uccidergli. Furono i
Calabri facinorosi sterminati da Manhes fino ad uno. Chi non morì pei
supplizi, morì per fame. I cadaveri di molti nelle vecchie torri, o
negli abbandonati casali, od anche sugli aperti campi si vedevano
spiranti ancor minacce, ferocia e furore: la fame gli aveva morti. Dei
presi, alcuni ammazzavano le prigioni prima dei patiboli. La torre di
Castrovillari angusta e malsana, videne perire nell'insopportabile tanfo
gran moltitudine.

La contaminazione abbominevole impediva ai custodi l'avvicinarsi; i
cadaveri non se ne ritiravano, la peste cresceva, i moribondi si
brancolavano per isfinimento e per angoscia sui morti, i sani sui
moribondi, e se stessi, come cani, con le unghie e coi denti laceravano.
Infame puzza di putrefatti cadaveri diventò la Castrovillarese torre:
sparsesi la puzza intorno, e durò lunga stagione; le teste e le membra
degl'impiccati appese sui pali di luogo in luogo, rendettero lungo tempo
orrenda la strada da Reggio a Napoli. Mostrò il Crati cadaveri mutilati
a mucchi: biancheggiarono, e forse biancheggiano ancora le sue sponde di
abbominevoli ossa. Così un terror maggiore sopravvanzò un terror grande.
Diventò la Calabria sicura, cosa più vera che credibile, sì agli
abitatori che ai viandanti: si apersero le strade al commercio,
tornarono i lavori all'agricoltura; vestì il paese sembianza di civile,
da barbaro ch'egli era. Di questa purgazione avevano bisogno le
Calabrie, Manhes la fece: il suo nome saravvi e maladetto e benedetto
per sempre.




LIBRO VIGESIMOQUINTO

SOMMARIO

      Papa Pio prigione in Savona, e come trattato. Sue discussioni
      con Napoleone circa l'esecuzione del concordato, e
      l'instituzione dei vescovi. Ragioni addotte dalle due parti
      contro, ed in favore della facoltà dei pontefici Romani del
      delegare l'autorità spirituale ai vescovi. Prelati Francesi
      mandati a trattar col papa a Savona. Il papa non si mostra
      alieno dal dar l'instituzione fra sei mesi ai vescovi
      nominati, o di consentire, che fosse data in nome suo dai
      metropolitani, solo astenendosi da questa concessione pei
      vescovi suburbani. Concilio di Parigi. Breve del 20 settembre.
      Il papa ricusa costantemente di rinunziare alla sovranità
      temporale. Minacce che gli si fanno. Come e quando condotto da
      Savona a Fontainebleau.


Aveva Napoleone per mezzo del concordato confermata la sua potenza; sì
soddisfacendo al desiderio dei popoli, e sì tenendo coll'imperio degli
ecclesiastici in freno la parte contraria, alla quale non piaceva quella
sua immoderata cupidigia di dominare. Nè trovò in questo la materia
renitente: gli ecclesiastici non solamente accorrevano chiamati, ma
ancora si offerivano non chiamati, molti per amore della religione, e
molti ancora per ambizione, e speranza dei premj. Restava che la
religione Romana stessa domasse con depressione dell'autorità
pontificia: aveva in ciò un desiderio molto ardente, siccome quegli che
era impaziente di ogni potenza forte che a lui fosse vicina. A questo
fine, occupate le Marche, si era avvicinato alla pontificia sede di
Roma, e sotto colore delle cose di Napoli, mostrava spesso i suoi
soldati agli attoniti Romani. A questo fine ancora aveva occupato la
Romana città, e trasportato il papa in condizione cattiva a Savona,
retribuzione certamente indegna di tanti benefizj. S'accomodavano gli
accidenti a' suoi pensieri: perchè, allettati con le ricchezze, e colla
potenza i prelati più ragguardevoli, si accorgeva facilmente, che, se
per lo innanzi gli era venuto fatto di voltare il papa contro Porto
Reale e contro Voltaire, poteva presentemente voltare i prelati contro
il papa. Più oltre anzi mirava; e già si motivava, che a lato dell'altar
maggiore delle chiese Anconitane la sua immagine si dovesse esporre alla
divozione dei fedeli. Da un papa prigione ad un papa spento, da un papa
spento ad un autocratore in tanta forza e grandezza pareva facile il
passo. Liberato per le vittorie del Danubio da ogni timore, si accingeva
all'insolito e pericoloso tentativo. I Russi ed i Britannici modi gli
venivano in mente, e gli pareva gran fatto, che quello che Alessandro e
Giorgio erano, egli non fosse. Ma non considerava che la opinione
cattolica è inflessibile ed indomabile, e che ancor più impossibile è il
cambiarla, che lo spegnerla: gli ordini papali poi alla natura sua
stessa, e per così dire, alle viscere sue più vitali sono inerenti
secondo la credenza della maggior parte dei fedeli.

Era arrivato papa Pio prigione a Savona il dì quindici agosto
dell'ottocentonove, se per caso o pensatamente, perciocchè quello era
giorno festivo di Napoleone, il lettore giudicherà. Gli furono date
sull'arrivare le stanze in casa di un Sansoni, sindaco della città.
Accorrevano d'ogni intorno i popoli per vedere il pontefice. Pure gli
agenti imperiali osservavano, non senza contentezza, che o fosse timore
o fosse opinione, era quivi la moltitudine meno fervorosa, e minore
fanatismo, così il chiamavano, mostrava verso il sovrano pontefice, che
in Francia, e che la presenza del papa cattivo non alterava punto la
obbedienza verso il governo. Parlossi lungamente nei consigli imperiali,
se si dovesse permettere che il papa comparisse in cospetto del
pubblico, sì coll'uffiziare pontificalmente in chiesa, e sì col dare le
benedizioni. Si temeva lo sdegno aperto degli uomini, se vedessero il
papa prigioniero, le ire secrete ancor più pericolose, se nol vedessero.
Prevalse l'opinione che il papa si mostrasse: ma i soldati erano
numerosi nelle Savonesi terre, le spie ancor più numerose, il castello
pronto a ritorlo alle genti. Insino a che Napoleone comandasse, erano
vietate le udienze al papa, ed a nissuno si permetteva che gli
favellasse, se non presenti le guardie. Poco dopo il principe Borghese,
governatore del Piemonte e del Genovesato, avutone comandamento da
Parigi, ordinava, che il palazzo dove abitava il papa, trasferito nelle
stanze nuove del prefetto, si circondasse di guardie, avesse un solo
luogo per uscire, non si permettesse a nissuno di entrare; il papa non
desse nissuna udienza; su quanto facesse nelle interiori stanze
diligentemente si vigilasse e sopravvigilasse; fra i suoi servitori e
segretarj segretamente s'inframmettessero uomini dediti a Sua Maestà.
Ordinava oltre a ciò Napoleone per mezzo di un Vincent, soprantendente
sull'Italica polizia a Parigi, che si guardasse bene agli atti di chi
venisse a visitar il papa, e di più, che ogni lettera che gli fosse
indiritta, si copiasse e mandasse al ministro della polizia generale, e
che medesimamente tutte quelle che da Sua Santità, o da chi appresso a
lei serviva, fossero scritte, si copiassero e mandassero al ministro
medesimo.

Del resto Borghese principe, e Vincent soprantendente volevano e
comandavano, che il papa fosse intieramente libero della persona, il
che, se pure qualche cosa significa, a chi considera gli ordini
precedenti, vuol dire ch'ei non fosse legato con corde. A questo si
voleva, perchè si temeva di qualche concistoro segreto, che nissun
cardinale in Savona, salvo lo Spina, potesse dimorare: fosse vietato
allo Spina stesso di parlare al pontefice, se non presenti le guardie,
anzi desiderando mandargli certe delicature di cibi, non gli era
permesso, se non con licenza del governo. Un umile uomo, che Ostengo
aveva nome, ed era ai servigi del pontefice, per avere scritto un
viglietto con lettere di piombo di vetro, fu cacciato nelle segrete, nè
gli furono concessi i giudici. Esitava il papa a nominar le persone che
dovessero attendere a' suoi servigi, essendo stimolato a farlo da chi
aveva mezzo di frenare così gl'infedeli, come i fedeli. Temeva che
l'amor suo fosse ad altri cagione di disgrazie, nè in ciò s'ingannò.
Pure nominò il prelato Doria-Pamfili, maestro di camera, Soglia
cappellano, Porta medico, Ceccarini chirurgo, Moiraghi e Morelli
ajutanti di camera, un Campa giovane di florerìa, ed alcuni altri di
minor condizione. Se ne viveva il pontefice nel suo Savonese carcere con
molta semplicità, nè mai si mostrava sdegnarsi, quantunque avesse tante
cagioni di sdegnarsi. Vedeva volentieri il conte Chabrol, prefetto di
Montenotte, perchè il conte usava con lui molto umanamente, temperando
con dolci modi l'acerbità degl'imperiali comandamenti; della quale
dolcezza ed umanità ne ebbe anche le male parole da Parigi. Offertogli,
se gli piacesse passeggiare a diporto per la campagna, s'intendeva con
le guardie, rispondeva, non poter divertirsi quando la chiesa piangeva.
Mandava Napoleone imperatore il conte Sarmatoris di Cherasco a metter
grandi mense, a fare addobbi, a mostrar magnificenze, a condur servidori
in livrea attorno al papa, e pel papa. Con qual nome chiamare questo
imperiale scherno contro il pontefice prigioniero, io non so. Nè so
nemmeno perchè Sarmatoris conte, che buon uomo era, accettasse un carico
tanto derisorio. Si appresentava lusingando, e con le imperiali
profferte. Toccò, sperare, poichè Sua Beatudine aveva aggradito i suoi
servigi a Parigi, sarebbe per aggradirgli anche in Savona. Rispose
pacatamente, esser cambiati i tempi: allora come a principe e sovrano
essersi convenuto l'apparato esteriore, ora come a prigioniero disdirsi:
fuori del suo seggio, in paese straniero, stretto da guardie armate,
privo de' suoi servitori e consiglieri più intimi e più fidi;
prigioniero essere, prigioniero tenersi, da prigioniero voler essere
trattato: sciogliessero prima le catene che le pontificie membra
strignevano, nella sua pontifical sede il rimettessero, i suoi cardinali
gli rendessero, ed accetterebbe i sovrani onori: del resto
provvederebbero i fedeli, provvederebbe Iddio, che mai non abbandona i
servi suoi devoti. Le medesime cose asseriva, ma con maggiore forza,
come a soldato, a Cesare Berthier, generale mandato a Savona da
Napoleone per ajutar le spie coll'armi.

Giovami spaziare alquanto sui sentimenti del papa carcerato. Fulminava
Ugo Maret da Parigi, tentava di spaventarlo. Si facesse, comandava, bene
capire al papa ed a' suoi famigliari, che dopo la scomunica, il cui fine
evidente era di eccitar i popoli alla ribellione, e di far ammazzare con
le coltella sua maestà l'imperatore, aveva il governo pontificio fatto
l'estremo di sua possa, e consumate tutte le sue armi; se gli facesse
osservare, quanto pregno fosse quel capitolo della pace, col quale
l'imperatore d'Austria si era obbligato a riconoscere tutte le mutazioni
fatte, o da farsi in Italia, se gli facesse riflettere, che ugualmente
dai trattati d'Amiens e di Tilsit si deduceva, che l'imperatore
Napoleone poteva fare quanto gli piacesse e paresse, per impedire che il
papa s'intrommettesse negli interessi terreni, e nell'amministrazione
interna de' suoi stati: spesso facessero salire alle sue orecchie questo
suono, che le cose temporali non hanno comunanza alcuna colle
spirituali, che i sovrani da Dio acquistano la potenza loro, non dai
papi, che la chiesa gallicana aveva accettato come dottrina invariabile,
le dichiarazioni dell'assemblea del clero del 1682, e che finalmente una
scomunica era contraria a tutti i principj della chiesa gallicana: se
gli ricordasse, che Pio sesto, ancorachè al suo pontificale seggio fosse
stato tolto, ed i suoi stati invasi, ancorachè a' tempi di lui la
religione fosse sbandita di Francia, ed il sangue dei vescovi scannati
bruttasse gli altari, non era venuto a quell'estremo passo di usare
un'arma, che la religione, la carità, la politica e la ragione del pari
condannavano. Così Ugo Maret predicava in nome di Napoleone imperatore
la religione e la carità a papa Pio. Ma il prigioniero in contesa tanto
disuguale, in cui gli avversari ajutavano le ragioni loro con tutto
l'apparato delle Europee armi, non se ne stava tacendo, ed opponeva
costanza a forza. Dello aver voluto eccitare i popoli alla ribellione,
asseverantemente negava, poichè in tale forma aveva scritto l'atto della
scomunica, che la sommessione e l'obbedienza alle potestà temporali, la
salute delle persone, e la conservazione delle sostanze ne fossero
specialmente raccomandate; che non era stato badando se fulminando la
scomunica consumasse tutte le armi sue, e tutta la potenza, che solo
aveva inteso a far il debito suo, e che del resto per la salute della
chiesa si rimetteva nella provvidenza di Dio; che finalmente la politica
ecclesiastica non era punto come quella dei governi; che là si trattava
sempre secondo la verità e la giustizia, qua secondo le passioni umane.
Aggiungeva che se presto non si acconciassero le faccende e l'imperatore
colla santa sede non convenisse, vedrebbe il mondo quanto papa Pio fosse
capace di fare, nè più oltre spiegava i suoi pensieri, le quali ultime
parole tenevano in sentore continuo i palazzi delle Tuillerie e di San
Clodoaldo. Raccomandavasi di nuovo alle spie si affaccendassero.

Nè a queste protestazioni si ristava il papa, nè all'accordo dei
potentati d'Europa. Si mostrava persuaso, che non più si trattava di
separar le cose temporali dalle spirituali, ma bensì di ruinare le une
per mezzo delle altre; che i potentati se ne pentirebbono, che già i
tentativi erano stati pregiudiziali a quelli che gli avevano fatti,
massimamente all'Austria; che del resto, ed intanto in occorrenza di tal
forma, come capo e rettor supremo di quanto allo spirito ed alla
religione s'apparteneva, non doveva e non voleva starsene ozioso; che
anzi un suo debito e volontà era di usare contro i perniziosi disegni
tutta la sua pontificale potenza, riposandosi colla speranza in Dio, che
supplirebbe a quanto la debolezza sua non poteva effettuare. Affermava
poscia, che i sovrani sono eletti dai popoli, e che dopo la loro
elezione tengono la loro potenza da Dio; che male si era interpretato
l'uso, che una volta avevano i vescovi ed i papi, di mettere nelle
cerimonie delle sagre la corona in capo ai sovrani; conciossiachè
quest'atto null'altro volesse significare, se non se che, stantechè la
potenza, dopo la elezione fatta dagli uomini, veniva da Dio medesimo,
egli stesso era quello, che per mano de' suoi ministri incoronava i
sovrani. Quest'erano le dottrine della scuola Romana spiegate
massimamente, dopo il celebre Gravina, dallo Spedalieri, siccome da noi
fu raccontato nel libro secondo delle presenti storie. Che certamente,
ed egli il sapeva, soggiungeva il pontefice, le cose di quaggiù sono
sempre solite a trascorrere oltre i termini della natura loro, e che per
questo spesso divenivano necessarie le riforme, cambiando, e mutandosi
continuamente i tempi e gli usi; che in questo Roma aveva sempre
mostrato molta agevolezza, consentendo di buon grado alle riforme
medesime; che solo si rendeva necessario di non operare a caso ed alla
spartita, ma bensì con procedere pensato e metodico; che così l'Austria,
dopo alcuni errori a lei funesti, aveva con somma sua utilità operato
sotto Pio sesto di santa memoria; che del rimanente egli biasimava, ed
altamente dannava quel desiderio sfrenato d'innovazioni, che a quei
tempi regnava, desiderio, che invece di riformare ordinando, contaminava
rovinando.

Quanto alle quattro proposizioni del clero gallicano, affermava, che
erano opinioni ancora in pendente, e che Innocenzo undecimo, al quale si
atteneva per dritto pontificio di giudicare, era stato in un punto di
condannarle; che il clero di Francia, siccome quello, che era, non tutta
la chiesa, ma solamente una parte di lei, non aveva diritto di giudicare
da se della potestà della sedia apostolica, nè di limitarla, nè di
modificarla, che del rimanente non aveva difficoltà di ammettere la
prima, che in ciò consiste, che Dio diede alla santa sede il governo
delle cose spirituali, non delle temporali; che i re ed i principi non
sono soggetti nelle temporali alla potestà ecclesiastica, e che non si
possono per l'autorità delle chiavi di san Pietro deporre, nè dal
giuramento di fedeltà esimere i sudditi. Ma quindi passando papa Pio a
quello che era il soggetto della controversia, distingueva il diritto di
deporre i sovrani, e di dispensare i sudditi dal giuramento di fedeltà,
da quello di fulminare una scomunica contro i principi, quando eglino
secondo le leggi, ed i canoni della chiesa l'hanno incorsa; che
conseguentemente qui non cadeva la dottrina della chiesa gallicana, nè
che mai la chiesa di Francia aveva preteso, che il papa non avesse
autorità di fulminare la scomunica contro chi l'avesse meritata, che
egli aveva bensì scomunicato Napoleone, ma non deposto, nè sciolto i
sudditi dal giuramento; che se poi per effetto della scomunica alcuni
dei sudditi di lui rimettessero della divozione e fedeltà loro, ciò non
al pontefice giusto castigatore, ma al principe colpevole prevaricatore,
doveva unicamente attribuirsi; che tale dottrina, bene il sapeva, era
del tutto consentanea ai pensieri di Bossuet, quantunque non in tutto
con lui consentisse, e che bene era persuaso, che se tutto il clero di
Francia fosse assembrato, la dottrina medesima accetterebbe ed
approverebbe; che a lui non era ignoto, che ai tempi andati avevano
qualche volta i vescovi ed i papi liberato i sudditi dal giuramento, ma
solamente quando il sovrano era stato deposto dagli stati del regno e
dai grandi, per modo che la dispensa dal giuramento altro non era, se
non se la conseguenza di una deposizione fatta da coloro, ai quali
aspettava il diritto di farla. Pertanto la deposizione non proveniva
dalla dispensa, ma bensì la dispensa dalla deposizione, opera non dei
papi, ma d'altrui. Venendo poi all'esempio allegato di Pio sesto, si
spiegava con dire, che la tempesta aveva sorpreso improvvisamente quel
generoso pontefice, e quando già vecchio e paralitico non aveva più in
lui spirito, che intiero fosse; che perciò la debolezza del corpo già
più vicino a morte che a vita, aveva in lui nociuto alla prontezza
dell'animo; che se dal costume di tutta la sua vita si avesse a
giudicare, non si poteva dubitare, che alle novità introdotte da
Napoleone nelle cose ecclesiastiche, ed alle usurpazioni di lui nel
patrimonio di San Pietro si sarebbe più presto e più acerbamente
risentito ch'egli stesso non aveva fatto; che per verità Clemente
settimo era stato condotto a duro passo, ma che fu persecuzione che
presto ebbe fine, e che quelli stessi che l'avevano perseguitato e
cacciato dalla sua apostolica sede, si erano raumiliati, ed avevano da
lui chiesto perdono; come le parole avevano suonato, così essere
succeduti i fatti, poichè tantosto fu rimesso nella sua Romana cattedra,
e restituito alla pienezza dell'apostolica potestà, mentre Napoleone
nella durezza e persecuzione sua ostinatamente perseverando, non solo
faceva alcuna dimostrazion di volersi ritirare da quanto aveva fatto in
pregiudizio dell'autorità ecclesiastica, e dalle sue usurpazioni contro
il patrimonio di San Pietro, ma ancora pertinacemente affermava ed
apertamente dichiarava, volere di per se stesso e senza intervento
dell'autorità pontificia, turbare le sedi vescovili e parrocchiali, e
far violenza al pontefice sulle nomine dei vescovi, e tener Roma suddita
in sua mano.

Tornando quindi all'esempio di Pio sesto, aggiungeva, che egli non aveva
avuto a fare col direttorio, che fuori della Chiesa essendo, alle leggi
della Chiesa nè obbediva, nè si protestava obbediente, ma che egli, Pio
settimo, aveva a far con Napoleone imperatore, il quale nella sua
qualità di figliuolo primogenito della Chiesa, qualità, che
continuamente assumeva e di cui si vantava, si trovava soggetto a tutte
le sue regole e leggi; apparire, nè il taceva, che mai nissuno de' suoi
antecessori era stato ridotto a quelle ultime strette in cui era egli; e
quanto al patrimonio di San Pietro aveva giurato di difenderlo sino a
sparsione di sangue, e che così si era risoluto di fare; che i canoni
avevano decretato, che chi esso patrimonio offendesse e toccasse,
incorresse incontanente nelle censure ecclesiastiche, che ad esse
Napoleone imperatore si era confessato soggetto, poichè aveva fatto
professione di cattolico; ch'egli le censure medesime fulminando, aveva
adempito quell'obbligo al quale per le ecclesiastiche leggi consentite
da tutta la Chiesa era tenuto, che non solamente il doveva fare, ma che
non poteva non farlo, bene dolersi, e nell'interno del paternale suo
animo compiangere, che le prese deliberazioni potessero offendere la
Francia, sua figliuola prediletta, e sopra la quale con tanto amore si
era versato; ma giudicherebbe ella se fosse per amare meglio un papa
prevaricatore, o un papa osservatore de' suoi doveri, un papa innocente
ed oppresso, od un imperatore colpevole e persecutore: della elezione
non conservare dubbio alcuno; ricordarsi ancora con infinita allegrezza
le grate accoglienze, l'affezionato concorso dei popoli, quando in quel
nobile reame se n'era andato ad un ministerio, che ogni altra cosa
portendeva, piuttosto che ruine: ricordarsi come fra quell'immenso
apparato d'armi e di soldati avesse trovato luogo, per la Francese
pietà, un umile preticciuolo inerme, solamente perchè la comunanza dei
fedeli nella persona sua rappresentava; ricordarsi che dove
concorrevano, se non supplici, almeno umili i primi potentati d'Europa,
una opinione solamente fondata sul consenso dei popoli devoti a Dio,
devoti al suo vicario in terra, devoti all'apostolica sedia tanto avesse
potuto, ch'egli non potente fra mezzo ai più potenti, il principale e
più onorato seggio si vendicasse: gisse pure onorata, gisse contenta,
gisse felice la Francia; che quanto a lui, memore della pietà
dimostrata, ogni cosa fuori dell'impossibile avrebbe e consentito ed
operato, perchè ella quella pace di coscienza si godesse, che pei meriti
suoi le era giustissimamente dovuta.

Desiderava Napoleone, solito a fare prima le cose, poi a volere che gli
si consentissero, che il senatus-consulto dell'unione dello stato Romano
al suo impero sortisse il suo effetto, anche per consentimento del papa.
Non gli era nascosto, che ove il pontefice accettasse le condizioni
proposte, facendosi abitatore di Parigi e suo pensionario, avrebbe
dovuto finalmente consentire a quanto egli volesse nell'argomento della
giurisdizione ecclesiastica; perciocchè la forza del pontefice tutta era
fondata sull'opinione, e quando diventasse vile in cospetto degli
uomini, avrebbe perduto coll'opinione quell'antico suo fondamento; che
certamente avrebbe avuto parte di viltà, se in vece di viversene padrone
con isplendore a Roma, o carcerato con onore in Savona, avesse
accomodato l'animo a vivere suddito in Parigi. Per la qual cosa gli
agenti imperiali continuamente e con esortazioni vivissime cercavano di
muoverlo, acciocchè rinunziasse al dominio temporale, accettasse i
milioni, abitasse il palazzo arcivescovile di Parigi. Certamente pareva
a quei tempi la potenza di Napoleone inconquassabile: le paci di Tilsit
e di Vienna, il matrimonio coll'arciduchessa, esercito invitto,
vincitore, innumerabile, la fondavano. Niuna speranza rimaneva al
pontefice di risorgere; il sapeva, il credeva, il diceva, ma vinse la
coscienza: ricusò Pio le imperiali proposte. Che sapeva ben egli,
affermava, ciò che volevano fare; che questi disegni, e se n'era
accorto, già fin d'allora covavano, quand'egli era andato a incoronar
Napoleone a Parigi; che già fin d'allora vi si racconciava il palazzo
arcivescovile per la stanza dei papi; che vedeva chiaramente che era
nato il pensiero di far i papi viaggiatori, e fors'anche primi
elemosinieri degl'imperatori: papi di Francia volersi, non papi di
Cristianità: del resto non volere, protestava, il palazzo di Parigi:
sarebbe un nuovo carcere: non la potestà temporale, ma San Pietro avere
fissa la sua sede in Roma; avere ciò dimostrato colla sua venuta in
quella veneranda città, averlo dimostrato colla sua dimora, averlo
dimostrato col suo martirio; il sangue dell'apostolo avere indicato, e
santificato il luogo dell'apostolica sedia; volere Pio successore
quella, o nissuna: non disfarebbe col consenso suo Pio ciò, che Cristo
stesso Salvatore per mezzo di Pietro aveva fatto, che nè giuramento
presterebbe, nè pensione accetterebbe; sarebbe vile agli occhi suoi,
vile al mondo, se quel prestasse, se questa accettasse: essere il
senatus-consulto la servitù della Chiesa: volersi mandar ad effetto le
macchinazioni dei filosofi, rendere il papa tanto suddito, quanto i
vescovi in Francia: che si mirava evidentemente alla distruzione della
religione; che non potendo assaltarla di fronte, perchè la impresa era
troppo difficile, la volevano assaltar di fianco: non mai i sacerdoti
del paganesimo essere stati tanto dipendenti dalla potestà temporale,
quanto i preti d'oggidì; volersi anche mettere sotto il giogo il papa:
presumere che tali disegni non provenissero dal consiglio ecclesiastico
raunato in Parigi, perchè se ciò fosse, tosto il separerebbe dalla
comunione sua: in mezzo a tante turbazioni, o tanti sovvertimenti
sperare, che Dio fosse quello che avesse a salvare la sua Chiesa: che
del resto non poteva più riconoscere, qual figliuolo primogenito,
l'usurpatore dei beni della santa sede, che già, e pur troppo aveva
sopportato, che già gli era venuta a schifo la sua pazienza; che la sede
di Roma non poteva operare come gli altri sovrani; ch'ei potevano
rinunziare secondo gli accidenti a parte dei loro diritti col pensiero
di riacquistargli, quando che fosse, ma che doveva il papa operare in
coscienza; i trattati di Roma spirituale essere santi, e di buona fede
ripieni.

Così papa Pio tormentato dai Napoleonici i suoi pensieri spiegava.
Quanto poi a quello ch'egli in quei tempi tanto per lui lagrimevoli
desiderasse fare, i ricordi dell'età non lasciano luogo a dubitazione.
L'animo suo era di addomandar sempre i beni temporali della santa sede,
ma di non mai far cosa che tendesse a volergli riacquistare per forza:
solo questo chiedeva e richiedeva, che libero fosse, e libero lasciato
tornare a far il papa nella sua Roma; che farebbe anche il papa in una
grotta, che farebbelo nelle catacombe; che se alla parsimonia ed ai
pericoli della primitiva Chiesa gli fosse duopo tornare, con piena
rassegnazione vi tornerebbe, nè ciò fora anco grave a chi non mai tanto
felice era stato, quanto, quando semplice fraticello essendo, in un
umile chiostro le dottrine teologiche insegnava.

In cotal modo si raffermava, quanto alle sue particolari sorti, l'animo
del pontefice; ma bene piangeva, ed amaramente deplorava le novelle
discordie. Deploravale principalmente perchè laceravano le viscere più
intime e più vitali della cristianità cattolica: deploravale perchè
impedivano l'unione, della quale aveva allora speranza delle parti
dissenzienti; imperciocchè aveva concetto il pensiero, che alcuni paesi
addetti alle dottrine di Lutero avessero presto a ritornare nel grembo
della chiesa. Solo disperava dei Calvinisti, siccome quelli ch'egli
riputava più induriti, e che avevano voluto introdurre nel governo
ecclesiastico gli ordini democratici.

Quest'erano le tribolazioni di Pio settimo. Ma ecco oggimai avvicinarsi
il tempo, in cui la sua virtù doveva esser messa a più duri cimenti.
Posciachè si era tentato di spaventarlo coi soldati, di osservarlo colle
spie, di sgomentarlo colla segregazione, di scuoterlo con le minacce, si
faceva passaggio ad assalirlo con le dottrine, e con le persuasioni di
coloro, che o per antica amicizia, o pel carattere di cui erano vestiti,
si credeva potessero avere molta autorità nelle sue deliberazioni. La
mancanza dell'ufficio pontificale, che il papa ricusava di compire già
da parecchj anni, principiava a farsi sentire fortemente nella
cristianità cattolica, la condizione peggiorava ogni giorno. Molte sedi
vescovili, ricusando il papa le bolle d'investitura, erano vacanti tanto
in Francia, quanto in Italia ed in Germania. Altre vacanze si scoprivano
alla giornata, ed era per estinguersi l'episcopato. L'imperatore, avendo
dato favore col concordato all'opinione cattolica, vedeva non potersi
esimere dal ricorrere all'autorità pontificia. Pensò sulle prime di usar
l'autorità del cardinal Caprara, arcivescovo di Milano, e legato della
santa sede a Parigi, di cui conosceva la condiscendenza. Scrisse il
cardinale supplicando al papa, desse le bolle per le sedi vacanti ai
vescovi nominati dal consiglio dei ministri dell'imperatore. Aggiunse
che Napoleone consentiva, che in esse il pontefice non facesse menzione
delle nomine imperiali, purchè egli non v'inserisse la clausula del moto
proprio, od altra equivalente.

Rispose risolutamente il pontefice, maravigliarsi, che Caprara queste
cose proponesse: esser evidente ch'ei non poteva accomodarvi l'animo:
non mai la cancelleria apostolica avere ammesso simili instanze da parte
dei laici: del resto, a chi concederebbonsi le bolle, se alle instanze
del consiglio dei ministri si concedessero? Non esser loro l'imperatore
medesimo? Non gli organi de' suoi ordini, non gli stromenti della sua
volontà? Ora dopo tante innovazioni funeste alla religione fatte
dall'imperatore, contro le quali egli si era sì spesso e sì inutilmente
querelato, dopo tante vessazioni commesse contro tanti ecclesiastici
dello stato pontificio, dopo l'esilio dei vescovi e della maggior parte
dei cardinali, dopo la carcerazione di Pacca cardinale, dopo
l'usurpazione del patrimonio di San Pietro, dopo di essere stato
assalito lui medesimo da uomini armati nei penetrali stessi del suo
pontificale palazzo, dopo di essere stato forzatamente in terra sotto
strette guardie condotto per modo che i vescovi di parecchi luoghi non
avevano potuto avvicinarsi a lui, o parlargli senza testimonj, dopo
tanti attentati sacrileghi, tacendone anche, per amor della brevità,
altri infiniti, contro i quali i concilj generali e le constituzioni
apostoliche fulminavano l'anatema, che altro avere lui fatto, se non
uniformarsi, com'era suo dovere, ai decreti di questi concilj, se non
obbedire ai termini di queste constituzioni? Come adunque potrebbe
oggidì riconoscere nell'autore di tante violenze il diritto di nominar i
vescovi, come consentire ch'egli l'usasse? Il potrebbe forse senza farsi
reo di prevaricazione, senza contraddire a se medesimo, senza dare, con
iscandalo gravissimo, materia ai fedeli di credere, ch'egli sbattuto e
vinto dalle disgrazie, a tanto di abiezione fosse venuto, che potesse
tradire la sua coscienza, e fare quello, ch'essa con terribil voce
l'ammoniva di dannare? Pesasse bene, e queste ragioni ponderasse, non
secondo la sapienza umana, ma prostrato nel santuario il cardinale, e
vedrebbe, quanto vere, quanto inconcusse, quanto incontrastabili
fossero. Chiamare tuttavia Dio in testimonio di quanto egli in mezzo a
sì crudeli tempeste desiderasse provvedere alle sedie vacanti della
chiesa di Francia, di quella chiesa di Francia, suo primo amore, e suo
supremo diletto: con quanto piacere abbraccerebbe egli un consiglio, che
gli permettesse di soddisfare ad un tempo ed al suo pastorale uffizio,
ed a' suoi doveri sacrosanti! ma come potere, come risolversi solo e
senza soccorso in un affare di tanta importanza? Toltigli essere tutti i
consiglieri suoi, toltagli la facoltà di comunicare con loro, nissuno
restargli, da cui pigliar lume in sì spinosa discussione. Se vera
affezione avesse l'imperatore alla cattolica chiesa, incominciasse dal
riconciliarsi col suo capo: togliesse le innovazioni funeste,
rendessegli la sua libertà, la sua sede, i suoi ufficiali;
restituissegli il patrimonio, non suo ma di san Pietro; riponesse sulla
cattedra dell'apostolo il suo capo supremo, il suo capo di cui ella era
vedova e priva dopo la Savonese cattività; rimandassegli i quaranta
cardinali dal suo grembo divelti pei crudi comandamenti suoi;
richiamasse alle diocesi loro tanti esuli vescovi: pregare
incessantemente e ferventemente fra tante sue tribolazioni quel Dio, che
tiene in sua mano tutti i cuori, incessantemente e ferventemente
pregarlo per l'autore di tanti mali: esaudisselo, piacessegli spirare al
duro cuore di Napoleone più salutevoli consiglj; ma se per segreto
giudizio di chi tutto sa e tutto puote, altrimenti accadesse,
piangerebbe egli le presenti calamità, certo e sicuro che nissuno a lui
imputare le potrebbe.

In questo mezzo tempo Napoleone per intimorire il papa, e farlo
consentire a quanto egli desiderava, con dargli sospetto che se non
consentisse, ei farebbe da se, aveva convocato un consiglio
ecclesiastico a Parigi chiamandovi i cardinali Fesch e Maury,
l'arcivescovo di Tours, i vescovi di Nantes, di Treveri, d'Evreux, di
Vercelli, ed un Emery, prete superiore del seminario di San Sulpizio a
Parigi. L'imperatore, per mezzo del ministro dei culti Bigot di
Préameneu, personaggio di buona e posata natura, ma che ciò non ostante
procedeva con molto calore in questa faccenda contro il papa, propose
loro certi quesiti, acciocchè gli dichiarassero. Erano questi prelati, o
tutti o la maggior parte, nemici dei seguaci di Porto Reale; ma la
fortuna, e la Napoleonica ambizione gli avevano condotti a questo duro
passo, o di opinare, circa la potestà della sedia apostolica, conforme
alle dottrine di quella famosa scuola, o di dispiacer a Napoleone. Una
sola risposta dovevano e potevano dare, ed era quest'essa: che si
rimettesse il pontefice nella condizione in cui era quando concluse il
concordato, ed allora se ricusasse le bolle, opinerebbero; ma non la
diedero, perchè quelli non erano tempi da Ambrogi. Certamente se il papa
debbe essere assicurato contro i principi in materia religiosa e
spirituale, i principi debbono essere assicurati contro il papa in
materia politica e temporale. A quest'ultimo fine mirava la necessità
nel papa nel dar le bolle in un dato tempo, salvo i casi d'impedimenti
canonici nei nominati; ma la prigionìa del pontefice rendeva impossibile
ogni negoziato, e Napoleone voleva non solamente la independenza per se,
ma ancora la servitù negli altri. Il governo della chiesa, portavano i
quesiti, è egli arbitrario? Può il papa per cagioni temporali ricusare
il suo intervento negli affari spirituali? Conviensi, che solamente
prelati e teologi trascelti nei piccoli luoghi del territorio Romano
giudichino degl'interessi della chiesa universale? Conviensi, che il
concistoro, consiglio particolare del papa, sia composto di prelati di
tutte le nazioni? Quando no, l'imperatore non ha in se raccolti tutti i
diritti, che ai re di Francia, ai duchi del Brabante, e ad altri sovrani
dei Paesi Bassi, ai re di Sardegna, ai duchi di Toscana, e simili
s'appartenevano? Ancora, ha Napoleone imperatore, o i suoi ministri
violato il concordato? Essi migliorata, o peggiorata la condizione del
clero di Francia dopo il concordato? Se il sovrano di Francia non ha
violato il concordato, può il papa di suo proprio arbitrio, ricusare
l'instituzione agli arcivescovi e vescovi nominati, e perdere la
religione in Francia, come l'ha perduta nell'Alemagna senza vescovi da
dieci anni? Non avendo il governo di Francia violato il concordato, se
dal canto suo il papa ricusa di eseguirlo, intenzione di sua maestà è,
ch'esso si abbia e si tenga per abrogato: ma in tale caso, che conviensi
fare pel bene della religione?

A questi quesiti, che risguardavano specialmente la Francia e l'Italia,
se ne aggiunse un altro per l'Alemagna, desiderando l'imperator
Napoleone sapere, quale cosa gl'incombesse di fare per la salute della
religione in questa parte d'Europa, a lui, che era il cristiano il più
potente di tutti, signore dell'Alemagna, erede di Carlomagno, vero
imperatore d'Occidente, figliuolo primogenito della chiesa. Ancora ha
bisogno la Toscana di nuove circoscrizioni di diocesi, e se il papa non
vuol cooperare, che farà sua maestà?

Ancora, e finalmente éssi questa bolla di scomunica stampata e sparsa
per tutta Europa: che farà Napoleone imperatore per impedire, che in
tempi di turbazioni e di calamità, non diano i papi in questi eccessi di
potenza tanto contrari alla carità cristiana, quanto all'independenza,
ed all'onore del trono?

Intanto Napoleone costretto dalla necessità, perchè la vacanza delle
sedi episcopali turbava la coscienza dei fedeli, essendo a ciò
consigliato da coloro che appresso a lui trattavano delle faccende
ecclesiastiche, si deliberava ad usare un rimedio, che poteva dargli,
secondo che credeva, tempo ad aspettar tempo, e conclusione definitiva
delle differenze nate colla santa sede. Aveva egli udito, che dopo la
morte del vescovo la giurisdizione episcopale si trasferiva nel capitolo
della chiesa cattedrale, e che a questo s'apparteneva il nominare vicarj
generali, che governassero la diocesi durante la sede vacante. Oltre a
ciò fu fatto sapere a Napoleone, che i capitoli investiti alla morte del
vescovo della potestà episcopale, conferivano, secondo gli antichi usi
di Francia, la potestà medesima all'ecclesiastico nominato dal sovrano
alla sede vacante. Quest'ultimo pensiero gli fu suggerito dal consiglio
ecclesiastico. Ma al tempo medesimo il consiglio aveva mitigato il
concetto con dire, che lo spediente proposto non poteva essere che
transitorio, che solo per l'ultima necessità, e per non lasciar perire
l'episcopato in Francia dovevano i capitoli delegare la giurisdizione ai
nominati, che, cessata la necessità, si rendeva necessario tornare ai
metodi consueti; che sebbene i vescovi nominati e delegati avessero
potestà di reggere le diocesi, non potevano esercire tutta la pienezza
dell'autorità episcopale, perciocchè, se avevano la giurisdizione, non
avevano l'ordine; i vescovi instituiti possono fare certe funzioni, che
i vescovi delegati non possono; che pure era richiesto per la salute dei
fedeli, e pel perfetto delle diocesi, che l'autorità episcopale tutta
intiera in loro si raccogliesse; che del resto non pareva conveniente,
che lungo tempo i vescovi esercessero le facoltà loro, e governassero le
diocesi come semplici delegati dei capitoli; altro maggior decoro, altra
maggiore independenza essere richiesta ad un vescovo perchè si possano
aspettare dal suo ministerio i debiti frutti.

Certamente non piaceva neppur a Napoleone, che era d'indole assoluta,
questa condizione, che i vescovi, come delegati esercessero, perchè
voleva, che i capi fossero padroni, non servi. Ciò nondimeno il
guadagnar tempo gli pareva cosa d'importanza. Deliberossi pertanto,
insino a che da Savona migliori novelle gli pervenissero, a servirsi del
temperamento proposto dal consiglio ecclesiastico. Erano in Francia e
nell'Italia Francese diocesi vacanti da lungo tempo, in cui governavano
i vicarj capitolari. A volere che i capitoli delegassero l'autorità
vescovile ai nominati dall'imperatore, era d'uopo che i vicarj
rinunziassero: conciossiachè non vi potessero essere due delegati. A
questo fine indirizzava i pensieri il governo Napoleonico; dal che
nacquero accidenti di non poca importanza. Aveva Napoleone nominato
vescovo d'Asti in Piemonte il prelato Dejean, fratello d'un suo
ministro. Richiesti del rinunziare, i vicarj del capitolo ricusarono.
Avute le novelle, Napoleone sdegnosamente decretava: fosse il capitolo
d'Asti ridotto a sedici, i beni spettanti ai canonicati soppressi
cadessero in potestà dei fisco, i renitenti fossero arrestati e
processati, come di crimenlese. Aggiungeva Bigot di Préameneu, che sua
maestà si era risoluta ad unire al fisco i beni dei vescovati, dove
sorgessero erbe di ribellione. Aveva Napoleone nominato Osmond vescovo
di Nancy, uomo di nobile tratto e di pulitissima favella,
all'arcivescovato di Firenze. Scrisse risolutamente il pontefice al
vicario capitolare, comandando che non rinunziasse, che era Osmond
illegittimo secondo i canoni. Seguitarono effetti conformi: non ebbe mai
Osmond quieto vivere in Firenze.

Ma a quest'amarezza serbava il cielo Napoleone imperatore, che il
prigioniero di Savona gli turbasse i suoi pensieri nella capitale stessa
del suo impero. Aveva egli nominato arcivescovo di Parigi il cardinale
Maury, surrogandolo al Fesch, che nominato ancor esso alla medesima sede
non aveva voluto accettare. Maury, parendogli un bel seggio il Parigino,
l'accettò. Seppelo il santo padre per avviso mandato dal cardinal
Dipietro, che confinato a Semur faceva una mirabile polizia a suo modo.
Scrisse un breve ai vicarj capitolari di Parigi della colpevole audacia
del cardinale, e del debito loro gravemente ammonendogli. Essere,
rammentava, il cardinale Maury un intruso, essere irremissibile la sua
temerità; calcare lui i sacri canoni, calcare le decretali dei papi,
calcare tutte le leggi dell'ecclesiastica disciplina: avessero i vicari
per nulli tutti gli atti che il cardinale facesse: niuna qualità, niuna
giurisdizione l'intruso avere, tutte a lui essere negate, tutte tolte:
essere legato Maury alla chiesa di Montefiascone; niuno poternelo
sciorre, che la santa sede: le sue risoluzioni gli comunicassero, e
dell'esecuzione l'ammonissero. Intanto Maury, che non era uomo da
sgomentarsi così alla prima, nè solito a cambiarsi in viso pei rabbuffi,
scriveva al papa informandolo della sua nomina, ed accettazione
dell'arcivescovil sede di Parigi. Rispose il pontefice, maravigliarsi
dell'audacia sua, ma maggior dolore ancora sentirne, che maraviglia:
inaspettato e deplorabile accidente, sclamava, ch'egli tanto da se
stesso disforme fosse divenuto, che ora quella causa della chiesa
abbandonasse, che sì degnamente aveva patrocinata nei calamitosi tempi
della rivoluzione. Adunque, continuava, la podestà civile questo punto
vincerà, che ella al governo delle chiese chi più le pare e piace,
instituisca? Adunque sarà cassa la libertà ecclesiastica, le elezioni
invalide, il scisma presente? Tali essere gli effetti, tali i
risultamenti dell'esempio detestabile che egli dava. Pertanto comandava
al cardinale, pregavalo, scongiuravalo, incontanente cessasse dal
governo della Parigina chiesa, si ritirasse dagl'imperiali doni: quando
no, procederebbe rigorosamente contro di lui.

Non erano le opinioni conformi nel capitolo di Parigi; chi amava meglio
l'imperio che la chiesa, e chi la chiesa meglio che l'imperio. Più erano
i primi che i secondi; quelli avevano accettato Maury, questi gli
contrastavano. Degli ultimi Paolo Dastros, canonico e vicario generale,
preso occasione del mandare al vescovo di Savona certe dispense, aveva
supplicato al papa, affinchè il consigliasse di quello che si avesse a
fare nelle congiunture presenti. Il santo padre rispondendo, tornava in
sul chiamare Maury intruso, disubbidiente, uomo di audacia
intollerabile: ordinava, ed in virtù della santa obbedienza comandava a
Dastros, incontanente mostrasse al cardinale la sua lettera, e
gl'imponesse da parte sua, che dalla temeraria impresa si ritirasse.

Seppesi Rovigo, che sapeva tutto, queste cose; le disse all'imperatore.
Sdegnossene Napoleone: prima cosa, fatto arrestare a furia Dastros, il
cacciò nelle segrete al solito: poi fece rimproveri e minacce tali a
Portalis, consigliere di stato, perchè le lettere del papa a Dastros
erano venute sotto sua coperta, che il povero giovane se ne tornò tutto
smarrito e lacrimoso a casa. Ma le Savonesi cose pressavano. Scrutaronsi
diligentemente dalla polizia Napoleonica i fogli ai servitori del papa;
a Paolo Campa, a Giovanni Soglia, a Carlo Porta, al prelato Doria, al
prelato Maggiolo, ad Andrea Morelli, a Moiraghi, a Targhini, cuochi, e
valletti. Trovarono lettere del papa per le Astigiane, Fiorentine, e
Parigine controversie; trovarono lettere di Dipietro al papa, trovarono
suppliche per dispense, modi di condursi ai Romani, descrizioni ed
attestazioni di miracoli. Le ferrate porte di Fenestrelle sorbirono
Morelli, Soglia, Moiraghi, ed un Ceccarini chirurgo, ed un Bertoni
valetto: anche un Petroncini domestico del Doria, fu cacciato nelle
segrete. Porta se la passò con una buona ammonizione, e che, se vi
tornasse, mal per lui: speravano che scoprirebbe qualche cosa degli
affari del papa. Doria fu mandato a starsene co' suoi a Napoli, e
badasse a non guardar indietro. Nè Dipietro potè fuggire lo sdegno
imperiale: preso a Semur, cambiò l'esilio in carcere.

Dispersi i minori, Rovigo e Napoleone pensavano a quello che fosse a
farsi del pontefice; perchè, se gli altri avevano fatto fallo a
Napoleone, il papa, pensavano, l'aveva fatto maggiore, e maggiore anche
da lui veniva il pericolo. Non sapevano darsi pace, come tra quelle
folte tenebre che avevano con tanta cura addensate intorno al pontefice,
avesse trovato uno spiraglio a vedere, ed a far veder lume: il prefetto
di Montenotte sentì qualche sprazzo della collera suprema. Incominciava
a fulminare con grandissimo sdegno contro il papa Bigot di Préameneu:
sapere l'imperatore, che il papa aveva scritto al capitolo di Firenze,
acciocchè non conferisse la potestà all'arcivescovo nominato; recarsi
l'imperatore quest'atto a grave offesa. Adunque vuole il papa tutto
sovvertire e mandar sossopra? Adunque non vuol nemmeno che le diocesi
siano transitoriamente amministrate dai prelati, che l'imperatore
giudica degni della sua confidenza, ed ai quali secondo l'uso i capitoli
conferiscono le potestà al tempo delle sedi vacanti? Adunque danna il
papa uno stato transitorio, che è in facoltà sua di far cessare, dando
le bolle, incontanente? Crede egli, che Sua Maestà sia subordinata ad un
capitolo, per forma che il vicario ch'esso capitolo ha eletto, non abbia
bisogno di essere riconosciuto dall'imperatore, e che, se riconosciuto
non è, o cessasse d'essere, ei conservi il diritto di far funzioni, che
sono ad un tempo stesso e temporali e spirituali? Un vescovo
canonicamente instituito non può nominare un vicario generale senza
l'intervento di un decreto imperiale: come può il capitolo avere maggior
diritto che il vescovo? I sudditi dell'imperatore, che il capitolo
compongono, non renderebbersi forse colpevoli, se un vicario altro che
quello che il loro sovrano loro indicasse, o nominassero o mantenere
volessero? Questo vicario capitolare non dovrebbe egli forse per la pace
della chiesa cessare di per se medesimo l'ufficio, o se questo motivo,
più sacro certamente dell'autorità arbitraria del pontefice, a ciò fare
nol risolvesse, la volontà del sovrano non gli torrebbe forse ogni
potenza dell'atto, o se ribelle si costituisse, non dovrebbe egli portar
la pena della sua ribellione? Avere veduto il papa i sovvertimenti
prodotti dalle instruzioni ch'ei non aveva diritto di dare sulla formola
del giuramento d'un suddito al suo sovrano; nè poter non preveder
quelli, che potrebbero nascere dalla sua lettera al capitolo di Firenze.
Nissuna violenza, nissun oltraggio del papa l'imperatore lascerebbe
impunito: essere tuttavia parato l'imperatore a venirne a giusti termini
d'accordo, solo che il papa, scrivendogli, il facesse certo della sua
volontà. Ma se al contrario da una parte perseverasse nel voler lasciar
le chiese senza capi instituiti, dall'altra nell'impedir i capitoli, e
nel mettergli in caso di ribellione contro il sovrano loro, non vedrebbe
più Sua Maestà in questi atti le funzioni del governo pontificale, che
tutte sono di pace e di carità, non vedrebbe più sotto un titolo
rispettabilissimo, che un nemico protervo; obbligo suo sarebbe di torgli
ogni mezzo di nuocere coll'interdirgli ogni comunicazione col clero del
suo impero, e con isolarlo, qual ente pericoloso: non potere il prelato
Doria aspettarsi altro destino, che quello di Pacca cardinale. Le quali
ultime parole dette, non so per qual rispetto, non di Pio, ma di Doria,
chiaramente significavano, che di Doria si dicevano, perchè Pio come
dette di se le riputasse.

Crebbero a dismisura gli sdegni, quando si scoverse l'affare di Dastros.
Sclamava il Parigino ministro, la pontificia lettera esser fonte di
ribellione; girare il papa le incendiarie faci all'intorno; parlare di
concordia, suscitare la discordia. Poi per bocca imperiale comandava al
prefetto di Montenotte, badasse bene a non lasciare trapelar lettere, nè
per dentro, nè per fuori della papale stanza, e non mancasse; parlasse
più risolutamente al papa; gl'intuonasse alle orecchie, che dopo la
fulminata scomunica, ed il procedere suo a Roma, che tuttavia continuava
a Savona, l'imperatore il tratterebbe come meritava; che tanto era
oramai il secolo oltre nei lumi, che sapeva distinguere le dottrina di
Gesù Cristo da quelle di Gregorio settimo.

I fatti seguitavano le minacce. Per dispetto, e per speranza di ottener
concessioni col terrore, ordinava l'imperatore, che ogni apparato
esteriore si sbandisse dall'abitazione pontificia: trovarono i rigidi
comandamenti diligenti esecutori. Camillo Borghese principe toglieva le
carrozze al papa, toglievagli Sarmatoris e gli altri servitori,
sopprimeva ogni segno di rispetto, gl'interdiceva penna ed inchiostro,
gl'intimava per ordine di Napoleone imperatore, che gli era fatta
inibizione di comunicare con alcuna chiesa dell'impero, nè con alcun
suddito dell'imperatore sotto le pene di disubbidienza tanto per lui,
quanto per loro; che cessava di essere l'organo della Chiesa colui che
predicava la ribellione, colui che aveva l'anima tinta di fiele; che
poichè niuna cosa il poteva far savio, se gli faceva a sapere, che sua
Maestà abbastanza era forte, perchè potesse far quello che i suoi
antecessori avevano fatto, e deporre un papa.

Si credeva a Parigi che i comandamenti ripetuti avessero maggior forza.
Per la qual cosa Bigot di Préameneu novellamente inculcava, si intimasse
a Pio, che per cagion sua i cardinali, ed i vicari generali perdevano la
libertà, i canonici le prebende; che queste occulte trame erano indegne
di un papa; ch'egli sarebbe cagione delle disgrazie di tutti coloro, che
avrebbero a far con lui; che dichiarato nemico dell'imperatore doveva
quietamente starsene, e poichè da sè si chiamava carcerato, operare come
se fosse carcerato, nè avere con nissuno pratica o corrispondenza; che
gran disgrazia era per la Cristianità lo avere un papa così ignorante di
quanto è dovuto ai sovrani: che del resto, non sarebbe la pace dello
stato turbata, e che il bene si farebbe senza di lui.

Oltre i comandamenti del ministro dei culti, e del principe governatore
del Piemonte, perciocchè tutto il governo Napoleonico era mosso contro
il prete di Savona, intuonava dalle sponde dell'investigatrice e
dispotica Senna la polizia, si guardasse bene dentro e fuori della
pontificia abitazione; si stillasse tutto, si spiasse tutto; niuna cosa,
per minima che fosse, trapelare, o, per usare le parole stesse, filtrare
potesse, senza che la polizia la sapesse; si guardasse attentamente al
grande, si guardasse colla medesima gelosìa al minuto; non si prestasse
fede di tutto a tutti, ma solo ai più fidi; se alcuno mentisse, fosse
punito; se alcuno dicesse la verità, fosse ricompensato; vigilante fosse
la investigazione, e continua, ma invisibile, fosse anche proteiforme;
fossero gli agenti di tutte le lingue, di tutte le forme, di tutti i
mestieri, varj ed infiniti i pretesti, ma sempre naturali, perchè il
lambiccato svela l'arte; si usasse ogni astuzia, ogni strattagemma, ogni
scaltrimento; superassersi in astuzia, queste parole stesse portavano le
lettere, i preti, anche i più maliziosi; si avesse l'occhio massimamente
alle strade da Savona a Torino, perchè là era il marcio; si guardasse
addosso ai pedoni molto diligentemente, e per ogni parte si
ricercassero; non mancherebbero i pretesti per non dar sospetto; ora si
motivasse di un vagabondo, ora di uno scappato di galera, qui si
cercasse un soldato fuggitivo, là un truffatore condannato, poi un po'
di scusa velerebbe il segreto: le Savonesi terre desolate dalla polizia.
Voleva ancora, essa polizia, si procurasse, che pei concorsi d'uomini o
di alta o di bassa condizione, gli autorevoli e di buona favella
intendessero alle persuasioni, dicendo, che l'imperatore aveva ragione,
il papa torto; che più amava l'imperatore la religione, che il papa
l'amasse. Insinuava altresì, che le sacristìe ed i confessionali
farebbero servizj grandi, se si facesse sentire ai curati instrutti, ed
ai preti giurati, che la loro obbedienza e sommessione erano conosciute,
e che sarebbero anche premiate; se qualche canonico, o se qualche
regolare passato a vita secolare compiangesse o titubasse, se gli
facesse tosto suonare all'orecchie l'interesse personale, la perdita
delle pensioni, e che la polizia sapeva tutto; se qualcheduno
ricalcitrasse, si mettesse in luogo dove gli passerebbe voglia;
finalmente con ogni sorta di cortesi dimostrazioni, tanto in pubblico,
quanto in privato si accarezzassero, ed al ministro dei culti si
raccomandassero gli ecclesiastici che si mostrassero più fedeli, che
usassero l'autorità loro per ridurre i compagni a fedeltà, e che
predicassero che ogni potestà temporale viene da Dio, e che il Vangelo
insegna e raccomanda l'obbedienza e la sommessione verso i principi;
ponessesi mente ad operare che tutti gli spiriti s'imbevessero di
quest'opinione, che l'imperatore non tornava mai indietro, che per la
sua munificenza infinita sempre premiava chi fedelmente e devotamente il
serviva, ma che per la sua giustizia mai non perdonava a chi denigrasse,
a chi ricalcitrasse, a chi dissidj e discordie seminasse.

Queste che abbiamo raccontate, furono le cautele poste in opera dai
Napoleonici per murare il papa, e per fare, che nissuno sapesse, o
dicesse, o facesse altro che quello che piaceva a Napoleone. Arti
veramente perfette erano queste, e da servir per esemplare a chi ama il
comandare da se. L'imperatore veduto che nè le persuasioni, nè le
minacce, nè gli spaventi, nè la strettezza del carcere non avevano
potuto piegare l'animo del pontefice, e credendo, per le opinioni dei
popoli, di non potere da se, e senza che gli estremi mezzi prima si
fossero tentati, fare questa gravissima mutazione, che i vescovi di
Francia, e di tutti i paesi sudditi a lui più non ricevessero la
instituzione canonica della sede apostolica, si era risoluto ad usare
più efficacemente il sussidio del consiglio ecclesiastico adunato in
Parigi. Opinava, che il parere di ecclesiastici di grado o di dottrina,
fosse per operare fortemente in favor suo sulla mente dei popoli, caso
che per la necessità delle cose si avesse a rompere quel legame, che
congiungeva l'episcopato Francese alla Chiesa di San Pietro.

Inoltre, a ciò consigliato, e stimolato principalmente dal consiglio
ecclesiastico, si era deliberato a convocare un concilio nazionale a
Parigi; acciocchè considerasse la necessità presente, e proponesse i
mezzi di rimediarvi. Dava favore a questo suo pensiero, oltre la maggior
autorità di un concilio, la speranza che i vescovi Italiani chiamati
all'assemblea, siccome nutriti, la maggior parte, nelle dottrine che
abbracciate in Italia da molti dotti canonisti, avevano negli ultimi
tempi trovato una principal sede in Pistoia, avrebbero deliberato in
favor d'un'opinione, che, quanto alla trasmissione dell'episcopato,
pareva conforme agli usi antichi della Chiesa primitiva.

Ordinate in tal modo le cose, e sicuro di quello che dovesse avvenire,
Napoleone stimolava il consiglio ecclesiastico; acciocchè desse
principio a quanto si era ordinato. In primo luogo rispondeva il
consiglio, non senza molt'arte, a quesiti fatti con maggior arte. Quanto
all'articolo, se il governo della Chiesa fosse arbitrario, dichiarò che
non era; che quanto alla fede, la santa scrittura, la tradizione, ed i
concili servivano di regola; e quanto alla disciplina, l'universale
reggevano i decreti della Chiesa universale, la particolare quelli delle
Chiese particolari; il che il consiglio non diceva senza cagione.
Aggiunse, che la disciplina particolare era sempre stata rispettata
dalla Chiesa universale, piena di carità e di condiscendenza. Ragionò,
che Dio aveva dato a san Pietro, ed a' suoi successori il primato
d'onore e di giurisdizione; ma i consiglieri ecclesiastici, procedendo
con questa generalità, e non venendo a nissuna particolarità, non si
spiegavano, in che cosa consistesse questo primato di giurisdizione,
perchè in ciò appunto stava tutta la difficoltà della materia venuta in
controversia; che Dio diede al tempo stesso agli apostoli, continuavano
i consiglieri, la facoltà di reggere le Chiese, con subordinazione però
al capo degli apostoli: dal che ne risultava, che ove questa
subordinazione non si offendesse, avevano i successori degli apostoli
pieno mandato di governar le Chiese.

Non potere, statuirono, il papa ricusare il suo intervento negli affari
spirituali per cagione dei temporali, quando questi di tale natura non
siano, che non impediscano il pontefice di far uso della sua autorità
liberamente, e con piena independenza: convenirsi, che nel concistoro
intervengano cardinali di ogni nazione, ma dello speciale modo non
convenirsi deffinire, dovendosi lasciare qualche libertà al papa nella
elezione de' suoi consiglieri; nè in ciò potersi andar più oltre che il
concilio Basileense ebbe prescritto, cioè eleggesse il papa cardinali di
tutte le nazioni, quanto più comodamente fare si potesse, e secondochè
se ne trovassero dei degni. Ma prelati tostamente contraddissero a
questa soluzione, nè potevano fare altrimenti, dichiarando, veramente
avere l'imperatore raccolti in se stesso tutti i diritti del richieder
cardinali, che competevano ai re di Francia, ai principi del Brabante,
ai sovrani della Lombardìa, del Piemonte, e della Toscana; dal che ne
conseguitava, che, eccettuati i cardinali degli stati ereditarj
d'Austria, dovendo presto aggiungersi i diritti di Spagna, tutti i
cardinali gli avrebbe nominati egli; e che independenza di papa e di
concistoro fosse quella, ponendo eziandìo che il papa si restituisse a
Roma, ed al dominio temporale, nissuno è, che nol veda.

Il concordato, opinarono, non essere stato violato in niuna essenziale
parte dell'imperatore; qui i prelati si trovarono a un duro cimento,
perchè sapevano che il papa aveva protestato contro gli articoli
organici di Francia, e più ancora contro quei d'Italia. Trovarono per
iscampo, che parecchj articoli, di cui s'era il pontefice querelato,
erano massime ed usi della chiesa gallicana. Assai migliorata essere,
risposero, la condizione del clero in Francia dopo il concordato, ed in
questo avevano i prelati ogni ragione, nè tanto non dissero, che non
potessero dire molto più.

Per sentenziare se il papa di suo proprio arbitrio potesse rifiutare le
instituzioni, i prelati s'aggirarono per molti ragionamenti;
imperciocchè in questo giaceva tutto il nodo della difficoltà: che il
concordato, esposero, era un contratto sinallagmatico tra il capo dello
stato, e il capo della chiesa, pel quale ciascuno di loro si era
obbligato verso l'altro; che era anche un trattato politico di sommo
momento per la nazione Francese, e per la chiesa cattolica, che per lui
Sua Maestà era investita del diritto di nominare gli arcivescovi ed i
vescovi, di cui prima godevano i re di Francia pel concordato concluso
tra Leone decimo e Francesco primo, ed era riserbato al papa quello di
dare l'instituzione canonica agli arcivescovi e vescovi nominati da Sua
Maestà, secondo le forme accordate, rispetto alla Francia, prima del
cambiamento di governo, ma che il papa, non di proprio arbitrio, ma
secondo i canoni doveva dare la instituzione, che a termini del
concordato del millecinquecento quindici egli era obbligato a dar le
bolle, od allegare motivi canonici del suo rifiuto; a volere ch'egli
potesse rifiutare senza cagione, ed arbitrariamente le bolle, e
bisognerebbe supporre, che da nissun trattato fosse obbligato, neanco da
quello al quale aveva solennemente ratificato, e potesse mancar della
fede data all'imperatore, alla Francia, ed alla Chiesa tutta, alla quale
il concordato dell'ottocento uno assicurava la protezione del più
potente sovrano del mondo. Aggiungevano i prelati, sapersi il papa
queste cose, confessare la verità dei narrati principj, ma negare le
instituzioni pei motivi addotti nella sua lettera al cardinal Caprara:
insussistenti essere questi motivi, non avere l'imperatore alcuna offesa
di importanza fatta al concordato: dei motivi politici non poter loro
giudicare; diverse essere le temporali cose, diverse le spirituali; il
senatus-consulto, che unì Roma alla Francia, non avere offeso l'autorità
spirituale del papa, nè il temporale dominio essere necessario
all'esercizio della potestà pontificia; non avere la presa di Roma
violato il concordato, nè il concordato aver dato sicurtà al papa di
Roma; non come principe temporale, ma come capo della Chiesa avere quel
solenne atto stipulato; il principe non esser più, ma essere il
pontefice, e la pontificia autorità rimanersi intatta; avere potuto il
papa protestare, potuto richiamarsi della Romana possessione, ma non
potere usar mezzi per ridurre in atto le proteste ed i richiami, non
iscomunicare; dichiarare l'imperatore, che nulla voleva innovare nella
religione; protestarsi che voleva l'esecuzione dei patti convenuti; non
potere per motivi temporali tirarsi il papa indietro; nè Clemente
settimo da Carlo quinto oltraggiato essere venuto a tale estremo.
Restava che i prelati parlassero della libertà violata, della perfetta
segregazione del pontefice; posciachè il papa di tali ingiurie si era
doluto nella sua lettera al Caprara, e sopra di esse principalmente
fondava il rifiuto delle bolle. A questo passo con brevissime parole
osservarono, che facilmente l'imperatore s'accorgerebbe di tutta la
forza e giustizia delle lagnanze del papa. Con questo freddo discorso
favellarono prelati cattolici, prelati che da Pio tenevano i seggi loro,
dell'atroce caso del pontefice, nè in ciò sono a modo alcuno scusabili;
conciossiachè, posto eziandio, che circa la questione canonica
l'imperatore avesse ragione, il papa torto, il fatto solo della
carcerazione del pontefice rendeva dal canto loro ogni opinare
impossibile. Il concordato, che era un vero trattato, supponeva equalità
di condizione nelle due parti, e libertà di deliberazione sì nell'una
che nell'altra: ma quale libertà di deliberazione fosse in un papa
prigioniero, e quale equalità di condizione tra un papa carcerato ed un
imperatore carcerante, ciascuno potrà facilmente da per se stesso
giudicare. Certamente debbe stare inconcussa la libertà dei principi,
debbonsi troncar le strade agli abusi pontificj, e chi arrivasse a
stabilir bene questo punto, meriterebbe bene del mondo cattolico, anzi
di tutta l'umanità. Ma la carcerazione del pontefice turbava ogni cosa,
e prima di trattare la questione canonica, si doveva definir quella
della liberazione.

La materia, quanto più si va oltre, tanto più si stringe. Non potere,
risposero i prelati, aversi il concordato per abrogato, perchè non era
già esso una transazione meramente personale fra l'imperatore e il papa,
bensì un trattato che costituiva parte del dritto pubblico di Francia,
ed in cui si contenevano i principj fondamentali, e le regole del
governo della chiesa gallicana; importare adunque, che, quandanche il
papa perseverasse, in quanto a lui si atteneva, nel non volerlo
eseguire, la sua esecuzione continuamente si addomandasse, e della
medesima il sovrano pontefice si richiedesse: ma se il papa tuttavia
perseverasse nel ricusar le bolle, doversi protestare contro questo
rifiuto illegale, ed appellarne o al papa meglio informato, o al suo
successore. Quivi i prelati erano arrivati all'estremo passo; perchè o
che il concordato come abrogato, o solamente come sospeso si riputasse,
un rimedio diveniva necessario. Ora, stantechè la religione cattolica
non può sussistere senza l'episcopato, e l'episcopato non si può avere
senza la instituzione canonica, nè senza la giurisdizione unita
all'ordine, e stante ancora che la chiesa gallicana, parte tanto nobile
e tanto essenziale della Cristianità cattolica, venuta, non per sua
colpa, in queste fatali strette, non doveva e non poteva nè abbandonare
se stessa, nè lasciarsi perire, nè non trovar modi di conservazione, i
prelati opinarono, e così all'imperatore rappresentarono, che si
ricercasse quanto negli antichi tempi della chiesa, ed in quelli più
vicini si fosse praticato. Descrissero, nei primi secoli della Chiesa, i
vescovi essere stati nominati dai suffragi dei vescovi conprovinciali,
dal clero, e dal popolo della chiesa che del vescovo abbisognava; essere
stata la elezione confermata dal metropolitano, o se del metropolitano
si trattasse, dal concilio della provincia: nella serie dei tempi
posteriori poi, avere gl'imperatori, o gli altri principi cristiani
grandemente partecipato nelle nomine dei vescovi: di grado in grado non
essersi più chiamati alle elezioni il popolo ed il clero della campagna,
e devolute essere le elezioni al capitolo della chiesa cattedrale, ferma
sempre però stando la necessità del consenso del principe, e della
conferma del metropolitano, o del concilio provinciale: la disusanza di
queste assemblee, le contese frequenti, che nascevano dalle elezioni, la
difficoltà di terminarle sui luoghi, il vantaggio che trovavano i
principi di trattare immediatamente col papa, avere introdotto l'uso di
promuovere queste cause innanzi alla santa sede, e per tal modo essere i
sovrani pontefici appoco appoco venuti in possessione del confermare la
maggior parte dei vescovi: tale essere stata la condizione delle
cose ai tempi del concilio Basileense, di cui la Chiesa di Francia
accettò i decreti relativi alla nomina, ed alla confermazione dei
vescovi, e statuiti per la sanzione prammatica di Bourges nel
millequattrocentotrent'otto; per lei essersi mantenute le elezioni
capitolari, e la confermazione, o instituzione lasciata ai
Metropolitani: così colla prammatica di Bourges essersi rimediato alla
mancanza dell'instituzione pontificia: essere poscia circa un secolo
dopo, sorto il concordato fra Leone decimo e Francesco primo, dal quale
la nomina del re fu sostituita alla elezione capitolare, e la conferma,
od instituzione canonica riservata al papa: per tale forma essersi
trasfusa la potestà dell'instituzione dai metropolitani, e dai concilj
provinciali nel sovrano pontefice, e le elezioni capitolari nel capo
temporale dello stato. Ora adunque, ristringendo il discorso loro,
dicevano i prelati, poichè la necessità non ha legge, e la conservazione
della chiesa gallicana da ogni umana e divina legge è non solo
raccomandata, ma comandata, volersi, persistendo il papa nei rifiuti,
tornare all'antico dritto dei metropolitani, non per sempre nè
definitivamente, ma temporaneamente e transitoriamente, insino a che
piacesse a chi muove a posta sua gli umani cuori, voltar quello del
pontefice in meglio verso di quella grande, affezionata, e zelante
gallicana chiesa: la prammatica disusata di Bourges avere ad essere il
rimedio dei mali presenti. Grave ed enorme passo era questo: però
aggiunsero al parer loro i prelati, opinare, che si convocasse un
concilio nazionale: non volere i prelati giudicare anticipatamente delle
risoluzioni del concilio, ma presumere, che nel caso in cui egli
sentenziasse di risuscitare la prammatica, supplicherebbe prima il
pontefice, e scongiurerebbelo, che della gallicana chiesa gli calesse,
ed a lei la vita coi vescovi ridonasse; ma se nè le preci, nè le
supplicazioni potessero vincere l'ostinazione del pontefice,
decreterebbe il concilio, per ultima necessità, e per non perire, che la
prammatica si rinnovasse.

Intanto le dottrine dei partigiani dell'antica disciplina vieppiù si
spargevano, le Italiane contrade principalmente ne risuonavano. Coloro
che a queste opinioni erano addetti, credevano essere venuto il tempo
ch'elleno avessero a prevalere, si rallegravano della diminuzione
dell'autorità pontificia, ed affermavano ch'ella era medicina non
solamente utile, ma ancora necessaria al corpo infermissimo, come il
chiamavano, della Chiesa. La ricordanza del milleottocentuno, e ciò, che
era accaduto al concilio di Parigi in quell'anno, non gli rendevano
accorti del procedere e delle intenzioni di Napoleone: che il corpo,
spargevano, dei vescovi esercenti, rappresentasse la Chiesa, e fosse per
rappresentarla finchè ella durasse; che attentato condannabile dei papi
degli ultimi tempi fosse l'aver voluto diminuire e frenare la potestà
divina dei vescovi; che la potestà inerente al carattere dei vescovi
immediatamente, e senza che nissuna umana potestà potesse arrogarsi il
diritto di alterarla, derivasse da Gesù Cristo; che non mai potesse la
giurisdizione episcopale perire, che i concilj prima del mille non
avessero mai voluto riconoscere per veri e legittimi vescovi, se non
quelli che dai rispettivi metropolitani erano stati ordinati; che così
avevano statuito, così definito i concilj Niceni, tanto venerati in quei
primi e purissimi tempi della cristiana comunità; che le massime
contrarie solamente dai concilj Lateranensi, concilj quasi domestici dei
papi, erano state introdotte; che insomma, continuavano, i metropolitani
dovessero dare la giurisdizione ai vescovi; che l'arrogarsi i papi di
volerla dar soli, fosse usurpazione; che avesse Dio dato a Pietro il
primato d'onore, e la potestà suprema di regolare e mantener sana la
disciplina, sana la fede in tutte le chiese che la universale
compongono, ma non il privilegio di giurisdizione nel caso di cui si
tratta: che la potestà di giurisdizione, per quanto spetta alla
transmissione della potestà ecclesiastica, fosse in ciascun vescovo, per
diritto ed ordinazione divina, piena, come piena era nel supremo
pontefice; così avere ordinato Cristo Redentore nel dare ai vescovi la
facoltà di reggere le chiese, così richiedere la sicurezza degli stati,
e l'independenza della potestà temporale. È giusto forse, sclamavano, è
conveniente, è consentaneo alla divina volontà, che i papi possano, con
mettere l'interdetto, o a continuazione dell'episcopato ricusando,
turbare le coscienze dei fedeli, sconvolgere le province, e i regni? Non
è assurdo il supporre, che Dio non abbia dato a ciascuna società il
mezzo di conservarsi sana e salva da se stessa? E che sicurezza, e che
salute può esservi, se elleno da un forestiero dipendono? Varj e diversi
essere stati i modi immaginati dai principi per preservare gli stati
proprj dai pericoli, che a loro sovrastavano pei decreti della Romana
sede, ora prammatiche, ora appelli, ora concordati: ma tutti essere
stati insufficienti, perchè sempre si lasciò sussistere la radice del
male, cioè l'eccessiva ed illegittima potenza dei papi: ripullulare i
pericoli e le turbazioni ad ogni Romano capriccio, concepir timore gli
animi ad ogni elevazione di papa, un cardinale di più o di meno nel
pontificio concistoro poter mandar sossopra una provincia intiera:
essere oggimai tempo di strigarsi da questi fino allora inestricabili
lacci; la Romana tirannide doversi conculcare, ora che un principe
potentissimo il voleva; restituissesi all'episcopato tutta la sua
dignità, tutta la sua potenza; l'independenza da Roma sarebbe la libertà
universale; sarebbe altresì la purezza delle dottrine cattoliche;
perciocchè l'avere mescolato le cose temporali con le spirituali, che fu
fonte di tanti scandali, e di un deplorabile scisma, essere stato opera
di Roma; fosse la religione tutta spirituale, e non turberebbe gli
stati, nè darebbe cagione ai malevoli di denigrarla, e più imperio
avrebbe e quelli stessi che in lei non credevano, rispettata
l'avrebbero: la cristianità cattolica tuttavia piangere la perduta
Germania, la perduta Inghilterra; tale doloroso smembramento alla
prepotenza di Roma, alle usurpazioni dei papi, alle temporali cupidigie
loro doversi certamente ed unicamente scrivere: tornassesi adunque,
predicavano, a quel sistema, che stabilito da Cristo e dagli apostoli
aveva durato per tanti secoli nella primitiva Chiesa, che gli uomini più
pii, più dotti, più esemplari avevano sempre inculcato, e coi più
intensi desiderj loro chiamato: da lui solo poter derivare la purezza
della religione, e la incolumità degli stati. Vivevano ancor fresche,
massime in Italia, le onorate memorie di Leopoldo e di Ricci: non pochi
ecclesiastici, anche di prima condizione, e per dottrina e per virtù
compitissimi, vi seguitavano le medesime vestigia, e sostenevano le
medesime dottrine; non per ambizione nè per desiderio di servire a chi
allora tutti servivano, e principalmente gli avversari loro, ma per
convinzione propria, per ritirar la Chiesa, come credevano, all'antica
sua constituzione, per riformarne gli abusi, per rinstaurare e
confermare la libertà dei principi offesa dalla potenza immoderata dei
papi.

Queste sparse dottrine piacevano a Napoleone, perchè gli davano
occasione d'intimorire il papa e speranza di ridurlo a sua volontà; nè
dispiacevano agli arcivescovi ed ai vescovi amatori dell'independenza:
quel Romano giogo già pareva loro grave ed intollerabile; quel diventar
papi essi sommamente a loro arrideva. Le cose andavano a satisfazione di
Napoleone in quanto si atteneva agli ecclesiastici dei suoi stati.

Vinceva il papa non solamente per la costanza, ma ancora per la
disgrazia, sempre potente nel cuore degli uomini. Nè i suoi teologi
tacevano, benchè Napoleone si fosse sforzato di por loro un duro freno
in bocca. Difendevano la sedia apostolica e Romana, non solamente contro
le dottrine di Porto Reale e di Pistoja, ma ancora contro le allegazioni
del consiglio ecclesiastico. Avere, andavano ragionando, Cristo
fondatore sopra Pietro fondato tutto l'edifizio della religione; a lui
avere dato primato d'onore, a lui primato di giurisdizione, per lui
tutta l'autorità della Chiesa, e per lui solo potersi e doversi
tramandare, e trasfondere in altrui: avere per verità Cristo salvatore
posto i vescovi a governar la Chiesa, ma non per se medesimi, nè
independentemente da Pietro, ma per mandato suo, e sotto la sua
dipendenza: Pietro essere il fonte di tutti i rivi, lui il fonte di ogni
ecclesiastica potestà; avere per la necessità dei tempi in quei primi
secoli, fra una religione contraria, fra le persecuzioni continue, fra
un popolo padrone del mondo, che altri Dei confessava ed adorava, fra
tante nazioni diverse, e nel vasto campo d'Asia, d'Africa e d'Europa,
avere prima gli apostoli per instituzione divina, poscia i vescovi per
instituzione apostolica usato la loro autorità senza mandato espresso di
Pietro, ma però lui consenziente, imperciocchè non è da credersi, che
per condurre una così gran mole, gli apostoli ed i loro successori non
si siano accordati, acciocchè a questo ed a quello, senza confusione e
senza conflitto, questa o quella provincia fosse di consenso comune
devoluta: ciò non ostante rimanere fisso ed inconcusso questo principio,
che Pietro aveva un mandato ordinario e perpetuo, gli apostoli un
mandato straordinario e caduco da finirsi in loro, o nei successori loro
immediati; che quello aveva avuto un mandato per istabile fondamento, e
perpetuo governo della Chiesa, questi un mandato temporaneo per la
necessità dei tempi; che, cessata questa necessità, tornava il mandato
sparso negli apostoli e loro successori immediati al fonte comune, vale
a dire ai successori di Pietro; che così la Chiesa nata da un solo
tornava in un solo: mirabile, e divino artifizio. Del rimanente anche
nella più rimota antichità apparire i segni della trasfuzione del
mandato di Pietro nei rettori delle altre chiese del mondo: l'ordine
stesso dei metropolitani confermare questa verità; perchè a quei tempi
antichissimi era il mondo diviso, per rispetto alla cristianità, in
Oriente ed Occidente; due erano nel primo i metropolitani, quei di
Alessandria e di Antiochia, uno nel secondo, quel di Roma; comunicavano
il mandato ecclesiastico; cioè l'ordine e la giurisdizione, la qualità e
il luogo, i due metropolitani d'Oriente ai vescovi delle loro rispettive
province, il metropolitano d'Occidente, successore di san Pietro, a
quelli d'Occidente; ma i primi da Pietro nell'origine prima avevano
ricevuto le potestà loro: imperciocchè aveva governato egli stesso la
chiesa d'Antiochia, ed a lei dato un successore, quando venne a fondare
e governare quella di Roma: rispetto alla chiesa d'Alessandria, avere
Pietro mandato a governarla san Marco, suo discepolo, ma se la origine
scopre il mandato, gli accidenti posteriori il confermano; perchè i
Romani pontefici, successori di Pietro, ai metropolitani d'Oriente
mandavano il pallio, segno della conferita autorità; essi metropolitani
addomandavano la comunione ai pontefici di Roma, e senza la ottenuta
comunione non si credevano legittimi. Sonsi anche veduti Romani
pontefici deporre metropolitani d'Oriente, o patriarchi, perchè con
questo nome poscia si chiamarono: a tutti questi segni, affermavano i
curialisti di Roma, riconoscersi la superiorità Romana fin dai tempi
primitivi; dal che si deduce la pienezza e la perpetuità del mandato nei
papi, la dipendenza e la delegazione nei metropolitani. Ne conseguita
altresì, che poichè tutta l'autorità spirituale consiste nella facoltà
del trasmettere il mandato di Cristo, il diritto di confermare e
d'instituire tutti i vescovi della Chiesa è supremo, e divino e
conseguentemente inalienabile, imperscrittibile, non soggetto a
interruzione, ad eccezione, e cessazione alcuna, e che a lui niuna
potenza che sia, nemmeno quella della Chiesa può portar diminuzione, che
se qualche modificazione fu introdotta in qualche tempo, massime nei
primitivi, ciò o per determinazione, o per consentimento dei sommi
pontefici avvenne.

Rispetto poi alla Francia particolarmente, i Romani teologi insistevano
dicendo, assai più manifesta essere la trasmissione del mandato di san
Pietro nelle chiese di questo reame, che in qualunque altro; perchè i
papi, rispetto a lui, non solamente erano papi, ma ancora metropolitani,
essendo metropolitani d'Occidente, e se qualche metropolitano
particolare pel miglior governo delle chiese di questa vasta provincia
fu creato, lui essere stato creato per autorità pontificia: della
nominazione ed instituzione di vescovi fatte dai papi nelle Gallie,
anche senza l'intervento dei metropolitani, e dell'autorità regia
stessa, aversene esempj, e se si vedono nominazioni, vedersi anche
deposizioni; il che dimostra la pienezza dell'autorità pontificia in
Francia in tutti i tempi.

Nè più si ristavano i difensori dell'apostolica sedia all'argomento
addotto della prammatica di Bourges, perchè lei nulla e di niun valore,
per essenziale vizio della sua origine, predicavano, siccome quella, che
per l'autorità secolare ed incompetente del re era stata concertata e
pubblicata: che se poi nulla la chiamavano per vizio originario, nulla
maggiormente la predicavano per decreto della Chiesa universale, perchè
il quinto concilio Lateranense l'aveva abrogata, annullata, ed anzi
dichiarata scismatica. Ora mettendo anche caso, che non fosse viziata
d'origine, e che tutta si potesse riferire all'autorità ecclesiastica,
cioè ad un concilio nazionale di Francia, l'autorità di un concilio
nazionale può forse prevalere a quella di un concilio universale? Può la
decisione di una parte più forza avere che la decisione del tutto? Forse
nei concilj particolari risiede la infallibilità? Forse non negli
ecumenici? La chiesa gallicana stessa, il clero del 1682 è forse mai
trascorso a dire una simile enormità? Non ha egli forse definito al
contrario, che la infallibilità risiede nel concilio universale unito al
papa? Se questo è vero, come è verissimo, come si potrà sostenere la
proposizione, che la prammatica di Bourges non sia scismatica? Come ciò
sostenere il clero di Francia senza contraddire a se medesime? La
lateranense condanna pruovare l'errore del consiglio ecclesiastico, e la
necessità del mandato pontificio per acquistare la giurisdizione
episcopale. Del resto avere il concordato di Leone decimo e Francesco
primo abolito la prammatica, nè potersi a modo niuno risuscitare; avere
il concilio tridentino, cioè la Chiesa universale, appruovato il
concordato medesimo, e l'autorità pontificia, come indispensabile per
l'instituzione canonica dei vescovi, in solenne modo confermata e
definita. Nè valere il dire, che il concilio tridentino non sia stato
accettato in Francia, quanto alla disciplina, perchè il mandato
immortale dei successori di san Pietro non è regola di disciplina, bensì
instituzione divina, e perciò attinente al dogma. Oltre a ciò il re di
Francia, cioè la potestà secolare sola non volle accettare, cioè
pubblicare il concilio di Trento, ma il clero gallicano l'accettò
veramente, e presso ai re continuamente insistè, perchè il
pubblicassero.

Nè maggior valore avere, continuavano, l'allegazione della necessità,
perchè egli è evidente, che per ministrare un rimedio straordinario,
anche nel caso di necessità, si richiede la facoltà di ministrarlo:
senza una tale facoltà il rimedio sarebbe veleno, e darebbe morte, non
vita. Ora certamente il clero gallicano non ha facoltà di modificare,
molto meno di annullare quello, che supponendo eziandio che non fosse
d'instituzione divina, è stato dichiarato, definito e decretato dalla
Chiesa universale: in simili casi, non da se, ma dalla provvidenza si
debbono aspettare i rimedj.

Dicono e sostengono i prelati del consiglio ecclesiastico, che il
governo della Chiesa non è arbitrario, che il papa debbe uniformarsi ai
canoni, e ne appellano al concilio. Ma quando il papa per venirne
all'esecuzion del concordato fatto con Napoleone, non avuto riguardo
alcuno ai canoni, usava un'autorità insolita ed inudita, e non ostante,
come dichiarò egli medesimo, i concilj, anche i generali, deponeva
senza accusa e senza processo tutti i vescovi di un regno, cioè
della Francia, questi medesimi prelati, ora tanto gelosi delle
gallicane libertà, non esse libertà invocarono, non dei papali
arbitrj si lamentarono, non al concilio appellarono; che anzi
benignissimamente, e volonterosissimamente si assisero su seggi dei
deposti, ed ora si servono dell'autorità, che il papa, a pregiudizio
dei deposti, loro diede, per impugnarlo e per predicare, che niuna
potestà è independente dai canoni. Allora non domandarono un concilio
ecumenico, allora non l'assenso della Chiesa, quando si trattava di
acquistar cariche, emolumenti ed onori: ma se allora errarono, e sono
inconcussi i canoni, inconcusse le libertà gallicane, come non sono
eglino o ignoranti, o impostori, poichè per errore e partecipazione
loro non vi sarebbe più in Francia, da dieci anni indietro,
giurisdizione legittima, e tutti i vescovi, e tutti i curati intrusi
vi sarebbero? Rinunziarono per l'adesione loro al concordato, alle loro
libertà, riconobbero implicitamente la superiorità del papa sui canoni,
riconobbero la sua infallibilità, ed ora l'impertinente viso loro alzano
contro quel medesimo papa, di cui predicarono sì altamente la potenza!
Credono essi adunque, che il papa debba, a grado della cupidigia e
dell'ambizione loro, ora condannare ciò che appruovava, ed ora
appruovare ciò che condannava? Si lamentano del procedere arbitrario
del papa? Adunque credono, che solo il loro imperatore, da essi tanto
adulato, abbia questa facoltà al mondo di essere arbitrario? Piacciono
loro gl'imperiali capricci, non piacciono le pontificali sentenze:
nemici del loro capo innocente sono, adulatori del loro tiranno sono:
amano meglio uno scomunicato, che un papa.

A ciò, e che voglion significare, continuavano gli avvocati
dell'apostolica sede, quelle parole, che i vescovi rappresentano la
Chiesa universale? Sono eglino forse, i vescovi, i deputati dei fedeli?
Forse il mandato di governar la Chiesa, non lo hanno da Dio sotto la
superiorità del successore di san Pietro? Non sono eglino i mandatarj
del popolo, ma i deputati del signore. Che può dare di spirituale il
popolo? Chi ha dato al popolo la facoltà di reggere la chiesa di Dio?
Certo nissuno. L'avvilupparsi in parole subdole giova ai nemici della
santa sede. Infatti, che voglion dir essi con quelle parole, che la
potestà inerente al carattere dei vescovi da Gesù Cristo immediatamente
deriva, senza che nessuna umana potestà si possa arrogare il diritto di
alterarla in alcun modo? Ma chi non sa, solo che abbia toccato i primi
principj della scienza canonica, che altra cosa è il potere dell'ordine,
ed altra il potere della giurisdizione? Per l'ordine possono i vescovi
conferire la cresima, conferire l'ordine, consecrar le chiese, consecrar
gli altari; possonlo sempre validamente, quantunque non sempre
legittimamente: per la giurisdizione, quando l'hanno ricevuta dalla
santa sede, possono governar le chiese, far regole pel governo loro,
appruovar confessori, decretare segregazione di fedeli, e statuire altre
simili cose che si appartengono al governo della chiesa confidata loro
dal papa. L'ordine è indelebile, la giurisdizione caduca: questa si dà e
si toglie da chi ha dritto di dare e di tôrre, nè alcuno di questi
audaci impugnatori della sedia apostolica sarà tanto audace, affermavano
i teologi di Roma, che pensi e dica, che un vescovo, a cui il papa ha
tolto la facoltà di governare una data chiesa, la possa ancora governare
legittimamente; il che pruova la necessità del mandato pontificio. Non
perisce la giurisdizione episcopale! ma non perisce ella, continuavano a
sclamare i Romani canonisti, in un vescovo eretico, non in un vescovo
scismatico, non in un vescovo scomunicato? Chi s'ardirà sostenere la
contraria sentenza? Da quanto si è ragionato, opinavano, segue, che
l'autorità stessa dei metropolitani era delegata, e derivata dai sommi
pontefici: tal essere, aggiungevano, la monarchìa cristiana stabilita da
Cristo Salvatore, tali gli ordini cattolici, che non si possono
impugnare senza eresia; conciossiachè e le memorie antiche, ed il
concilio tridentino ugualmente gli confermano.

Del rimanente, a qual fine si narrano tutte queste cose, e che voglion
significare? Siano pur salve le gallicane libertà. Forse ne conseguita,
che fuori di Francia abbiano ad aver forza, e ad obbligare le genti?
Serbinsi in Francia, se tal è l'umore di quel clero e di quei popoli; ma
con quale diritto, e con quale ragione volerle trasportare in Italia?
Forse per l'Italia stipulava il clero gallicano del 1682? E chi lo dice,
e chi lo fa? un decreto di Napoleone, un senatus-consulto di
Napoleonici! adunque perchè Napoleone disse, voler Torino, Genova,
Milano, Firenze e Roma, tosto hanno queste provincie a diventar soggette
delle gallicane libertà, e l'assemblea del 1682 tenuta in Parigi ha ad
esser legge per loro? dov'è il mandato di Napoleone per turbare le
ecclesiastiche cose in Italia, massimamente in Roma? Chi s'ardirà dire,
che un decreto civile abbia effetti ecclesiastici?

Molte cose si son dette, e molte ancora si dicono, si continuava a
discorrere dalla parte di Roma, sull'abuso dell'autorità pontificia.
Certamente errarono i pontefici, che turbarono le province per rispetti
temporali, come errarono i principi, che le turbarono per rispetti
spirituali: da qual parte in questo sia maggiore il torto, e più si sia
errato, non è questo il luogo di dire, e le storie il narrano. Bene non
si sa vedere, quali sinistri effetti abbia prodotto negli stati della
casa d'Austria, ed in tutta l'Italia, e così anche nella Spagna, e nel
Portogallo, l'autorità del papa dell'istituire i vescovi. Neppure si sa
vedere qual male sia nato da questa stessa autorità, poichè di questa
sola è nato dissidio, e si tratta, in Francia, in Inghilterra, ed in
altri paesi della cristianità; imperciocchè, se si eccettuano le
discordie nate ai tempi di Luigi decimoquarto, le quali veramente
versavano su questo punto della instituzione, non si scorge che alcuna
da questa medesima cagione sia nata. Altre ed assai più ampie radici
ebbero le controversie Germaniche, dalle quali sorse l'eresia di Lutero.
Similmente per altre maggiori questioni, e da quella dell'instituzione
assai diverse discordò Arrigo ottavo dalla santa sede, donde risultò la
separazione dell'Inghilterra. Senza entrare nei meriti di quelle antiche
o dolorose cause, nè diffinire da qual parte fosse la ragione o il
torto, questo è certo, che l'instituzione ne è stata o innocente, o
piccola parte. Del resto, qual segno, quale apparenza era, che Pio
settimo fosse per abusare della facoltà dell'instituzione a fine di
turbare lo stato quieto della Francia? Come sarebbe potuto cadere in lui
la volontà di turbare la Francia di Napoleone, in lui, che nella sua
vecchia età, per aspri monti, nella stagione più rigida dell'anno, a
malgrado dei principi d'Europa, contro la sentenza di molti cardinali se
n'era andato a Parigi per incoronarlo? Qual presagio aveva dato Pio di
se, che altri potesse credere, che volesse assumere o in Francia od
altrove un'autorità eccessiva, una dominazione intollerabile? Dicono,
guardate nell'avvenire; ma per guardar nell'avvenire, e' bisogna prima
guardar nel passato: guardate in questo, e vedrete, dove sia stato
l'incomportabile dominio. Nè qui si parla di libertà ecclesiastica,
perchè questo discorso non potrebbe piacere a prelati che la vogliono
dar in preda all'imperio: solo si osserverà, quale sarà essa per
diventare, se la nomina dei vescovi ai principi secolari, e
l'instituzione loro ai metropolitani, o ad altri vescovi sudditi di essi
principi si appartenessero. Correggevasi la nomina dei principi
dall'instituzione pontificia: se l'una e l'altra sono in mano loro,
quella immediatamente, questa per mezzo di prelati sudditi, la religione
è serva, ed in caso di voglie a lei contrarie, anche in materia di fede,
dei principi, non rimarrebbe altro scampo a' suoi ministri, che
l'abbominazione dell'eresia, o i tormenti del martirio. Resiste papa
Pio, resiste ad un'incomportabile tirannide: la Chiesa debbe restargli
obbligata per sempre, i principi ancora, poichè vinto il papa, la
cristianità, il mondo è servo: trattare il papa la libertà di tutti.

Già il disegno ordito contro un papa carcerato, era pronto a colorirsi:
i soldati e le spie facevano l'opera loro in Savona, i prelati
s'accingevano a farla da Parigi. Erano quindici o cardinali, o
arcivescovi, o vescovi, Fesch, Maury, Caselli cardinali, gli arcivescovi
di Tours, di Tolosa, di Malines, i vescovi di Versailles, di Savona, di
Casale, di Quimper, di Monpellieri, di Troja, di Metz, di Nantes e di
Treveri. S'aggiunse il vescovo di Faenza. Comandava l'imperatore, che
mandassero una deputazione a muovere il papa a Savona. Elessero
l'arcivescovo di Tours, ed i vescovi di Nantes e di Treveri. Il concilio
nazionale convocato in Parigi pel dì nove giugno, parte ancor egli della
macchina imperiale per intimorire il papa, stava pronto a proporgli i
termini d'accordo voluti dall'imperatore. Comandava Napoleone ai
deputati, che annunziassero al papa, essere convocato il concilio,
essere abrogato il concordato a cagione che il papa, una delle parti
contrattanti, ricusava di osservarne le clausole; dovere in avvenire i
vescovi, come avanti al concordato di Francesco primo, essere instituiti
secondo le forme che saranno regolate dal concilio, ed appruovate
dall'imperatore: tuttavia mandare l'imperatore i prelati con facoltà di
negoziare a Savona; ma queste facoltà non usassero, se non nel caso in
cui trovassero il pontefice disposto a convenire: due convenzioni
doversi fare, l'una independente dall'altra, e con atti separati: nella
prima si trattasse dell'instituzione dei vescovi, ed in questa
consentirebbe l'imperatore a tornarne all'esecuzione del concordato, con
ciò che però il papa instituisse i vescovi già nominati, ed in avvenire
le nomine fossero comunicate al papa, a fine di conseguirne
l'instituzione canonica; e che se il papa non avesse instituito nel
termine di tre mesi, fosse la nomina comunicata al Metropolitano, il
quale dovesse instituire il suffraganeo, e questi ugualmente instituisse
l'arcivescovo, se si trattasse dell'arcivescovo. Nella seconda voleva
l'imperatore, che si accordassero gli affari generali, ferme stando le
condizioni seguenti: il papa tornasse a Roma, se consentisse a prestare
il giuramento prescritto dal concordato; se ricusasse il giuramento
potesse risiedere in Avignone: quivi avrebbe gli onori sovrani, quivi
due milioni per onoranza e per vivere, quivi residenti delle cristiane
potenze, quivi finalmente libertà di governar le faccende spirituali, ma
tutto sotto condizione espressa, che promettesse di fare niuna cosa
nell'impero, che fosse contraria ai quattro articoli del 1682. Se il
papa accettasse le narrate condizioni, l'imperatore proponeva molte
speranze e faceva molte offerte: s'inclinerebbe volentieri ad accordarsi
col papa, sì pel libero esercizio delle sue funzioni spirituali, come
per fondare nuovi vescovati, tanto in Francia, quanto nei Paesi Bassi:
farebbe inoltre ogni sforzo per proteggere i religiosi della terra
santa, per riedificare il santo sepolcro, per dar favore alle missioni,
per ordinare la dataria, per restituire gli archivj pontificj; ma prima
e soprattutto si tagliasse interamente la speranza al papa di ricuperare
la sovranità temporale di Roma; se gli facesse sentire, che il concilio
era convocato, e la chiesa di Francia capace di fare quanto
richiedessero la salute delle anime, ed il bene della religione.

Gran fede aveva Napoleone in se, nei prelati, nella forza, poichè si
potè persuadere, che un papa a tanto di abiezione potesse venire, che
consentisse a tornar suddito là, dove aveva regnato sovrano, che
consentisse a giurare obbedienza e fedeltà a Napoleone imperatore con
quello stesso giuramento, che sovrano essendo, aveva, come sovrano,
coll'imperatore medesimo accordato e statuito; che consentisse a
servirgli, per obbligo di giuramento, di delatore e di spia, non
eccettuati nemmeno i casi di confessione. Che Napoleone una tale
proposizione abbia fatto, certo nissuno sarà per maravigliare; ma che
prelati, che portavano in fronte il nome di cattolici, abbiano assunto
il carico di significarla, se muove a maraviglia, muove ancora più a
sdegno.

I deputati ecclesiastici arrivati a Savona con le cose digerite, ed
avuto licenza dal ministro dei culti di favellare al papa, posciachè
appunto di questa licenza abbisognavano, se gli appresentarono, e con
rispettosi modi s'ingegnarono di renderselo benevolo. Introdotti, ed
accolti con significazione grande di amore, vennero nel primo giorno e
nei seguenti sul negoziare. Militando sempre le difficoltà della sua
carcerazione, rispose, nissuna deliberazione poter fare, nissuna bolla
dare, se prima non fosse restituito alla sua libertà, poichè nella
condizione, in cui era, privo de' suoi consiglieri naturali, privo de'
suoi teologi, privo di libri, di carta, di penne, privo infino del suo
confessore, che aveva domandato indarno, nè potendo prendere alcuna
informazione sulla idoneità dei soggetti nominati, non potea nulla, non
che concedere, esaminare. Non ostante queste prime caldezze del
pontefice, speravano i prelati, che appoco appoco o per fastidio della
situazione presente, o per timore della condizione avvenire, o
finalmente per disperazione di poter cambiare i destini Napoleonici,
l'animo suo si sarebbe mitigato, consentendo, se non a tutto, almeno a
parte di quanto si domandava. Il modo del negoziare era artifizioso dal
canto dei delegati; maggiormente ancora artifiziose erano le fondamenta,
sulle quali voleva l'imperatore che si negoziasse. Tutta l'importanza
del fatto in questo consisteva, che si provvedesse all'instituzione dei
vescovi con fare, che quando in un dato tempo il papa non gli avesse
instituiti, i metropolitani avessero facoltà d'instituirgli. Faceva
anche un gran momento, che se il papa avesse convenuto coll'imperatore,
l'avrebbe purgato dalla scomunica, se non esplicitamente, almeno
implicitamente, e pel fatto stesso.

Il papa assalito e conquiso da ogni parte, ritirandosi dalla sua
risoluzione di non voler trattare, se prima non fosse libero, incominciò
a manifestare le sue intenzioni. Quanto al giuramento, risolutamente
negò; quanto alle quattro proposizioni, dalla prima non si mostrò
alieno, le tre altre costantemente rifiutò, siccome quelle che gli
parevano condannabili. Aggiunse che se accettasse, la Chiesa il
chiamerebbe vile, e traditore per fastidio di cattività, che il nome suo
ne sarebbe contaminato, che ne concepirebbe un'amarezza incredibile; che
del resto, per amor della quiete, nulla avrebbe operato in contrario. Ma
venendo al principal soggetto del negoziato, cioè all'instituzione,
sclamava, che il termine di tre mesi fosse troppo breve; se consentisse,
l'imperatore sarebbe giudice dell'idoneità dei soggetti; che in ultimo
il metropolitano sarebbe giudice dei rifiuti della santa sede; che
troppo eccessiva mutazione era questa; che un pover uomo, com'era egli,
solo e senza consigli non poteva assumersi di farla. Ricordava altresì,
e con parole efficaci ed affettuosissime protestava, che sarebbe troppo
enorme deviazione, se rinunziasse ai diritti particolari sui vescovi
d'Italia, che la sua coscienza ripugnava, che altri sovrani avrebbero
domandato le medesime prerogative ed eccezioni, che potrebbe darsi che
si nominassero soggetti indegni, o di opinioni sospette nella fede, che
la santa sede non sarebbe più la santa sede, che perirebbe il mandato
dato da Dio a san Pietro, che nascerebbe l'anarchìa nella Chiesa,
ch'ella del tutto si governerebbe a piacere della potestà secolare.

Gli rappresentavano i deputati i mali imminenti della Chiesa, le perdite
irreparabili delle prerogative della santa sede, le calamità di tanti
suoi aderenti. Rispondeva Pio, alzando gli occhi al cielo, e sclamando,
pazienza: nol permettere la coscienza, non avere con chi consigliarsi,
il capo della Chiesa essere in vincoli. Per far novella pruova di
vincere gli scrupoli e la costanza del pontefice, i deputati pregarono
il vescovo di Nantes, siccome quegli che aveva maggior dottrina e
fermezza in queste materie, che gli altri, distendesse uno scritto da
presentarsi al papa. Il fece in lingua Francese, il tradusse in Italiano
il vescovo di Faenza. Era la sostanza, che, poichè Napoleone non voleva
cedere, il papa doveva di necessità cedere egli. Insomma i deputati in
questo loro scritto ammonivano, e fortemente richiedevano il papa della
clausola dei metropolitani: pretendevano che non era necessaria una
lunga discussione, nè bisogno di consiglieri per decidere, se la santa
sede conserverebbe o perderebbe per sempre, rispetto ai vescovi di
Francia, il diritto d'instituzione. Intendevano per vescovi di Francia,
non solamente quei di Francia, ma ancora quelli del regno d'Italia, del
Piemonte, di Parma, di Toscana, e dello stato Romano stesso. Offerivano
finalmente, vedesse Sua Beatitudine, se nei luoghi vicini fosse qualche
prelato, in cui avesse fede: specificavano dello Spina, come se in quei
tempi e nel carcere di Savona qualcheduno potesse libero essere, e
liberamente consigliare.

Mossero oltre la cattività e la segregazione, i ragionamenti dei
deputati l'animo del pontefice per l'aspetto dei mali avvenire, e
sebbene sempre fosse titubante, ed ora si ritraesse, ed ora tornasse,
cominciava a non mostrarsi alieno dall'accordar con loro la clausola
domandata: solo voleva allargare il tempo dell'instituzione da darsi dai
metropolitani sino a sei mesi, che l'imperatore avesse un termine
necessario per le nomine, siccome egli l'aveva, parendogli, che se
questa necessità s'imponesse a lui, non al principe, l'equalità fra le
due parti fosse rotta; nel che aveva ragione, anche secondo i deputati;
conciossiachè se l'interruzione dell'episcopato non debbe essere in
potestà del papa, non debb'esser nemmeno in potestà dei principi.

Restava l'impedimento della scomunica, per la quale l'imperatore era
stato separato dal consorzio della Chiesa. A questo passo i deputati,
che già vedevano incerto e vacillante il pontefice, siccome quelli che
bene avevano imparato alla scuola Napoleonica i tempi morbidi per
incalzare, e temendo di dare causa d'indegnazione a Napoleone, se non
riuscissero a fare la sua volontà a Savona, si gettarono tutti addosso a
Pio, e il pressarono, e l'aggirarono, e gli diedero di mano da tutte
parti. Che cosa essere, dicevano, questa scomunica? Non autentica in
Francia, non accettata nè da accettarsi mai; non mai la Francia si
scosterebbe dalle massime gallicane: pessimi effetti avere lei prodotti
fra i popoli, anche fra le persone più aderenti, e divote alla sedia
apostolica: a tutti esserne doluto, come di cosa molto pregiudiciale al
papa ed alla Chiesa; i cardinali, non solo i rossi, ma ancora i neri
(con questo nome chiamavano i cardinali o esiliati o carcerati) non
avere mai cessato di comunicare _in divinis_ con Sua Maestà, aver loro
cantato in memoria delle imperiali vittorie, avere cantato ogni festa
nell'imperiale cappella. Già il pontefice titubava: per espugnarlo del
tutto, i deputati se gli pararono innanzi, ammonendolo, che partivano:
badasse bene ai mali soprastanti: solo, sarebbene tenuto verso Dio e
verso gli uomini: per lui essere stato, che le piaghe della Chiesa non
si sanassero: partivano; farebbe il concilio; avrebbe nuove da Parigi.

Insomma il papa tentato da ogni parte, e separato dal consorzio del
mondo, promise di venire ad un accordo, il cui importare fosse questo,
che Sua Santità, considerato i bisogni, ed i voti delle chiese di
Francia e d'Italia a lui rappresentati dai deputati, e deliberatosi a
mostrare con un nuovo atto la sua paterna affezione verso le chiese
medesime, darebbe l'instituzione canonica ai soggetti nominati da Sua
Maestà con le forme convenute nei concordati di Francia e del regno
d'Italia; che si piegherebbe ad estendere con un nuovo concordato le
medesime disposizioni alle chiese di Toscana, di Parma e di Piacenza;
che consentirebbe che s'inserisse nei concordati una clausola, per la
quale prometterebbe di spedir le bolle d'instituzione ai vescovi
nominati da Sua Maestà in un certo determinato tempo, ch'egli stimava
non poter essere minore di sei mesi; e caso ch'ella differisse più di
sei mesi, per altri motivi che per quelli dell'indegnità personale dei
soggetti, investirebbe, spirati i sei mesi, della facoltà di dar in suo
nome le bolle, il metropolitano della chiesa vacante, o, mancando lui,
il vescovo più anziano della provincia ecclesiastica. Aggiunse, che Sua
Santità a queste concessioni aveva inclinato l'animo per la speranza
concetta nei colloquj avuti coi vescovi deputati, ch'elleno fossero per
appianar la strada ad accordi, che ristorerebbero l'ordine e la pace
della Chiesa, e restituirebbero alla santa sede la libertà,
l'independenza, e la dignità che le si convenivano. Fu aggiunto allo
scritto contenente queste promesse del pontefice, i deputati affermarono
per consenso di lui, il papa per sorpresa, un capitolo concepito in
questi termini, che i diversi aggiustamenti relativi al governo della
Chiesa, ed all'esercizio dell'autorità pontificia, sarebbero materia di
un trattato particolare, che Sua Santità era disposta a negoziare,
tostochè a lei fossero restituiti i suoi consiglieri, e la sua libertà.

Il pontefice, pensando alla larghezza delle concessioni fatte, e
ricorrendogli alla mente le solite dubitazioni, non ebbe dormito tutta
la notte. Massimamente gli dava grande angustia il capitolo aggiunto,
temendo, che per lui si fosse obbligato a venire ad un negoziato,
trattato, o compromesso intorno al governo della Chiesa, ed
all'esercizio dell'autorità pontificia, quanto alla parte spirituale.
Per la qual cosa, presa il giorno seguente la penna, restituitagli a
tempo pel negoziato, scrisse di proprio pugno sullo scritto queste
stesse parole: che con sorpresa aveva veduto aggiunte alla bozza delle
domande, che gli erano state fatte, le parole, _i diversi aggiustamenti_
con quello che seguitava sin alla fine del capitolo. Continuò, sempre di
proprio pugno scrivendo, che le dette domande erano state da lui
ammesse, nè come un trattato, nè come un preliminare, ma solamente per
dimostrare il suo desiderio di soddisfare alle provvisioni delle chiese
di Francia, allorquando, le cose bene considerate, si potesse di loro
convenire in un modo stabile, obbligandosi a fare le dette provvisioni
transitoriamente, e caso che ciò non si volesse o potesse, si obbligava
a trattare di un altro modo di provvisioni. Questa sua protesta non
contentando ancora l'animo del pontefice, fatti a se chiamare il
prefetto, ed il gendarme Lagorsse, gendarme che era del palazzo
pontificale, asseverantemente affermò loro, che non ammetteva l'ultima
frase dello scritto accordato tra lui ed i vescovi. Dichiarò loro oltre
a questo, che il giorno precedente, non avendo dormito tutta la notte,
era come se fosse mezzo ebbro, e che conseguentemente non aveva potuto
fare in quel giorno alcuna promessa; che del rimanente non intendeva
essersi obbligato nè per un trattato, nè per preliminari di un trattato,
che desiderava che ciò fosse chiaramente conosciuto, perchè non voleva
esporsi a strepitarne, nè a parere mancar di parola; che del resto, se
divenisse necessario, farebbene romore, e voleva che fosse bene inteso,
che di nulla dal canto suo si era definitivamente convenuto. Poco
importava ai vescovi deputati, che questa giunta fosse o no nello
scritto consentito dal papa, perciocchè l'importanza del fatto era
nell'instituzione da darsi dal papa o dai metropolitani, nel caso
d'indugio da parte della santa sede. Per la qual cosa consentirono
facilmente al cassare dallo scritto quest'ultima parte, ed il mandarono
al ministro da Torino.

Non senza allegrezza annunziarono i deputati all'imperiale governo le
concessioni fatte dal papa: al tempo stesso lo accertarono, che pareva
impossibile l'indurre il santo padre a promettere per iscritto, che
nulla tenterebbe contro le tre ultime proposizioni del clero del 1682;
che solo assicurava, sua intenzione essere di nulla tentare; che ancora
era impossibile che prestasse il giuramento, o che rinunziasse al
dominio temporale; quanto a' due milioni dichiarare non volergli
accettare, poco bastargli per vivere, e di poco voler vivere:
soccorrerebbelo, diceva, la pietà dei fedeli. Fra mezzo a tutto questo i
deputati si accorsero, e ne informarono il governo, che fissa ed
inconcussa deliberazione del pontefice sopra tutte le altre era questa,
che non voleva consentire che l'imperatore nominasse i soggetti
destinati alle sedi vacanti negli stati pontificj, ed affermava, che dei
medesimi a lui solo si appartenesse la nomina e l'instituzione. Come,
sclamava con infinita commozione il santo padre, i titoli dei cardinali
vescovi, i titoli delle chiese più suburbane saranno, o in parte o in
tutto, distrutti senza il consenso della santa sede! Volersi adunque,
ch'ei consenta ad un concordato, nel quale l'imperatore nominerebbe a
tutti questi vescovati, anche a quelli che di accordo comune sarebbero
conservati! Bene terribil cosa sarebbe questa, soggiungeva, se in tutta
la cristianità il papa non potesse di suo proprio moto nominare un solo
vescovo, e nulla avesse in suo potere per ricompensare i suoi servitori,
che bene e fedelmente l'avessero servito nella pontificale
amministrazione.

Grande allegrezza sorse, per le agevolezze promesse dal pontefice,
negl'imperiali palazzi in cui si stava aspettando con molto desiderio
quello, che fosse per partorire l'andata dei prelati a Savona: piacque a
tutti la scomunica abolita, la instituzione assicurata. L'imperatore
domato in parte il papa, si spinse avanti a soggiogarlo del tutto.
Insorse adunque con maggiori richieste, volendo, che quanto nelle
instruzioni date ai deputati aveva ordinato, avesse il suo effetto per
modo che nissuna eccezione di vescovi si potesse fare, il papa
rinunziasse al dominio temporale, e se ne tornasse servo a Roma, o se
n'andasse più servo ancora ad Avignone, ed accettasse lo stipendio
imperiale. A questo fine si deliberava di usar il concilio. Mandò
primieramente al pontefice alcuni cardinali, non già i neri, ma i rossi,
e di questi neanco tutti, ma solo quelli che gli parvero meno alieni dal
secondar le sue intenzioni, Roverella, Dugnani, Fabrizio Ruffo: grande
fondamento poi faceva principalmente sul cardinal Bajana, siccome quello
che era molto entrante, e di risoluta sentenza, e sempre era stato nel
concistoro consigliatore di deliberazioni quiete verso l'imperatore.
Aggiunse monsignor Bertazzoli, arcivescovo in partibus d'Edessa, timida
ed accomodante persona, congiunto per antica famigliarità col pontefice,
ed in grandissima fede e favore appresso a lui.

Così Napoleone minacciava, Bajana parlava risolutamente, Bertazzoli
persuadeva con preghiere e con lagrime. Intanto il ministro dei culti
comandava, che nissuna persona che fosse al mondo, salvo i mandatarj, il
prefetto, e Lagorsse gendarme, potesse parlare al papa. Fecero bene i
mandatarj la parte loro: solo Dugnani e Ruffo diedero in qualche
scappata, favellando della libertà del papa: ma furono dette loro certe
parole, che fu loro forza pensare ad ogni altra cosa piuttosto che a
questa, di procurare la libertà del carcerato. Intanto il concilio di
Parigi faceva un decreto conforme alle ultime promesse del santo padre:
portasselo a Savona una deputazione del concilio, acciocchè il papa
ratificasse, e desse un breve conforme. Furono deputati, e portatori
della conciliare deliberazione l'arcivescovo di Tours, l'arcivescovo di
Malines, il vescovo di Faenza nominato patriarca di Venezia,
l'arcivescovo di Pavia, i vescovi di Piacenza, d'Evreux, di Treveri, di
Nantes e di Feltre. Gli vide umanamente e volentieri il papa: ottennero
facilmente il dì venti settembre il breve, che appruovava il decreto
conciliare: le sedi arcivescovili e vescovili, più di un anno non
potessero vacare; l'imperatore nominasse, il papa instituisse; se fra
sei mesi non avesse instituito, il metropolitano, od il più anziano
instituissero essi. Solo ai notati capitoli aggiunse il pontefice il
seguente, che, spirati i sei mesi, e se alcun impedimento canonico non
vi fosse, il metropolitano, o il più anziano, innanzi che instituissero,
fossero obbligati a prendere le informazioni consuete, e ad esigere dal
consecrando la professione di fede, e tutto, che dai canoni fosse
richiesto. Volle finalmente, che instituissero in nome suo espresso, od
in nome di colui che suo successore fosse, e tantosto trasmettessero
alla sedia apostolica gli atti autentici della fedele esecuzione di
queste forme. L'avere statuito un termine alle instituzioni pontificie,
oltre il quale se il papa non avesse instituito, potessero instituire i
metropolitani, era cosa piuttosto di estrema che di grande importanza
per la sicurezza e quiete degli stati, e in questo aveva Napoleone bene
meritato della potestà secolare; imperciocchè in così stretta
congiunzione delle cose temporali e spirituali possono nascere
facilmente tra le due potestà gravi controversie, per terminar le quali
a suo vantaggio Roma potrebbe usare contro i principi il rimedio
nell'interruzione dell'episcopato per mezzo della negazione delle
instituzioni. Il termine prefisso di cui si tratta, suppliva, in quanto
spetta all'independenza della potestà temporale, agli ordini spenti
dell'antica disciplina, o legittimi che si fossero e d'instituzione
divina secondo l'opinione di molti dotti teologi, o solamente tollerati
per tacita od espressa delegazione dai successori di san Pietro secondo
l'opinione della curia Romana. Beato Napoleone, se ciò avesse domandato,
ed ottenuto dal pontefice per amor della libertà, non per cupidigia
della dominazione! Beato egli ancora, se in ciò si fossero contenuti i
suoi pensieri! Ma quanto maggiore si mostrava la condiscendenza del
pontefice, tanto più egli osava. Bajana, l'arcivescovo di Tours con
tutti gli altri si serrarono addosso al prigioniero, acciocchè
consentisse alle altre richieste dell'imperatore. Facilmente si vede,
quale libertà ecclesiastica potesse ancora sussistere, se il papa
prestasse il giuramento, se vivesse in Roma o in Avignone cinto dai
soldati Napoleoniani, e salariato dall'imperatore, se l'imperatore
nominasse tutti o quasi tutti i cardinali, se tutti i dispacci del papa
si tramandassero per le poste imperiali. Certamente in questo i prelati
facevano piuttosto la parte di avvocati dell'imperio, che della Chiesa,
e procuravano la libertà intiera della potestà secolare. I principi
avrebbero dovuto restar loro obbligati, se tale fosse stata la lor
intenzione qual era il fatto. Del resto qui era un caso straordinario,
dal quale non si poteva argomentare agli ordinarj; perciocchè tutte le
potestà secolari erano a questo tempo serve di una sola, la quale, per
l'intiera soggiogazione della potestà ecclesiastica, diventava padrona
assoluta del mondo. Caso strano, ma vero: la libertà ecclesiastica era
parte e sostegno della libertà universale, e caduta quella, che di tutti
i freni era il solo che fosse rimasto, anche questa se n'andava in
precipizio per dar luogo ad una universale tirannide.

A tutta la tempesta che gli si faceva intorno, domandava primamente il
papa la sua libertà: al che rispondevano i deputati conciliarj (il narro
perchè la posterità conosca l'età), ch'egli era libero. Del giuramento,
del rinunziare ai vescovi di Roma, del tornare a Roma, o dell'andar ad
Avignone in qualità di suddito con fermezza grandissima negava. Il dolce
Bertazzoli, che aveva paura, non se ne poteva dar pace: pietosamente
sclamava: «Speriamo in Dio, obbidienza al governo, ho speranza,
preghiamo Dio»: e così tra queste speranze e questa obbedienza il buon
prelato passava tempo, ma nulla fruttava col pontefice: anzi finalmente
il papa gl'intimò, non gli parlasse più di faccende. Napoleone, veduto
che non si approdava a nulla, volle pruovare, se una solenne e subita
minaccia potesse far effetto. Comandò ai deputati, ed il fecero, che si
appresentassero al pontefice, e ad aperte parole gli dichiarassero,
esser loro per ordine dell'imperatore in sul partire da Savona, lui
essere cagione che l'imperatore si ritirasse dai concordati, lui operare
che i vincoli della chiesa gallicana colla santa sede si rompessero, lui
fare che di tanto notabile diminuzione della cattedra di san Pietro
potessero giustamente i posteri, e massimamente i suoi successori,
accagionarlo; pensasse bene, quello essere l'ultimo momento, Romana
chiesa perduta, imperio trionfante. Aggiungevano molte altre cose sul
benefizio che riporterebbe ciascuna delle parti dalla condiscendenza del
papa. Rispose, non potere contro coscienza, Dio provvederebbe, non
curarsi di quanto dicesse il mondo, manco di quello che cardinali e
prelati contaminati a Parigi dicessero. Partirono disconclusi.

Per ultimo cimento, e per ordine risoluto del ministro dei culti, il
prefetto, venuto in cospetto del pontefice, gravemente lo ammoniva
dell'importanza del fatto, delle calamità sovrastanti, dei pentimenti,
che ne avrebbe, dell'opinione di tutto il clero, anzi del mondo,
contraria alla sua. Aggiunse, che se non si piegasse, ed in meglio non
voltasse le sue risoluzioni, aveva carico di notificargli cosa, che
porterebbe grave ferita al suo cuore. Rispose, nol permettere la
coscienza; che Dio mostrerebbe la sua potenza. Il prefetto gli
significava allora da parte del governo, che il breve dei venti
settembre non essendo stato ratificato, l'imperatore teneva i concordati
per abrogati, e non soffrirebbe più, che il papa intervenisse
nell'instituzione canonica dei vescovi.

Le minacce di lontano non avendo prodotto impressione, si volle far
pruova, se da vicino fossero più fruttuose. Oltre a ciò già i tempi
incominciavano a stringere, e i fati a dar di mano a Napoleone: quel
papa renitente e lontano dava qualche timore. Deliberossi l'imperatore a
tirarlo in Francia, dove potesse e vederlo e minacciarlo egli medesimo.
La segretezza parve più sicura della pubblicità, la notte più del
giorno. Diessi voce, che Lagorsse, capitano di gendarmi, che doveva
accompagnare il papa cattivo nel suo viaggio, fosse venuto in disgrazia
dell'imperatore, per essersi mostrato troppo agevole ed amico con Porta,
medico del papa, e che il principe Borghese il chiamasse a Torino per
udire da lui gli imperiali comandamenti. Tant'oltre andò la simulazione,
che i Savonesi ingannati compativano Lagorsse, e davano attestati di
buona vita a copia per discolparlo: la cosa allignava. L'ingegnere, capo
dei ponti e strade, apprestava ogni cosa alla partenza. La notte dei
nove giugno era scurissima per accidente; al tocco della mezzanotte,
messogli addosso una sottana bianca, un cappello da prete in capo, la
croce vescovile in petto, lui non ripugnante, anzi serbante serenità,
spignevano il capo della cristianità nella carrozza apprestata, e
l'incaminavano alla volta di Alessandria. Spargevano che fosse il
vescovo d'Albenga, che andasse a Novi. Passarono per Campomarone non per
Genova, per sospetto della città. Niuna cosa cambiata in Savona: ogni
giorno, e durò ben quindici dopo la partenza, i magistrati andavano in
abito al palazzo pontificale per far visita al pontefice, come se fosse
presente: i domestici preparavano le stanze, apparecchiavano e
sparecchiavano le mense, andavano a mercato per le provvisioni,
cuocevano le vivande: Fenestrelle in vita, se parlassero. Le guardie
vigilavano al palazzo, i gendarmi attestavano a chi il voleva udire, ed
a chi nol voleva, avere testè veduto il papa con gli occhi loro o nel
giardino, o sul terrazzo, o in cappella; Suard, luogotenente di
Lagorsse, che era consapevole del maneggio, compiangeva il povero
Lagorsse per aver perduto le grazia dell'imperatore. Chi non sapeva
parlava, chi sapeva non parlava. Ma si voleva che niuno parlasse: un
pover uomo della riviera ebbe a dire, per sua disgrazia, che aveva
veduto il papa a Voltri: gli fu intimato si ritrattasse: quando no, mal
per lui: si ritrattò, e fu lasciato andare con le raccomandazioni: fece
proponimento di non nominar mai più papa. I Napoleonici stavano in
sentore, se mai qualche voce in Savona, o nei luoghi vicini sorgesse: i
magistrati scrivevano, ogni cosa essere sicura; nissuno addarsi. Insomma
già era il pontefice a dugento leghe, che ancora si credeva che fosse in
Savona. Tanto erano perfettamente orditi i disegni del Napoleonici!
Arrivava il pontefice a nuovi soldateschi insulti in Fontainebleau: poco
dopo arrivava anche Napoleone. Caso fatale, che là, dove otto anni prima
era Pio arrivato trionfante, ora prigioniero arrivasse, e di là dove ora
Napoleone signore del mondo arrivava, prigioniero due anni dopo se ne
partisse.




LIBRO VIGESIMOSESTO

SOMMARIO

      Accidenti di Sicilia. Constituzione data dal re Ferdinando ai
      Siciliani ai tempi di Bentinck. La regina Carolina, costretta
      dagl'Inglesi, si ritira dalla Sicilia, e muore a Vienna.
      Guerra tra Francia e Russia. Sono giunti i tempi fatali per
      Napoleone. Perisce la sua potenza in Russia. Fa un nuovo
      sforzo, e comparisce sui campi di Germania. È prostrato a
      Lipsia: tutta la Germania sdegnata insorge contro di lui.
      Concordato di Fontainebleau. Pratiche di Giovacchino,
      d'Eugenio, di Bentinck per le sorti d'Italia. Eugenio sulla
      Sava; l'Italia assalita da parecchie parti. S'avvicina il fine
      della tragedia.


Regnava in Napoli Giovacchino Napoleonide, in Sicilia Carolina
d'Austria. Molto operava Napoleone nel regno di qua dal Faro per la sua
potenza, molto gl'Inglesi in quello di là dal Faro per la presenza;
molti, e varj furono gli effetti ed in chi regnava di nome, ed in chi
regnava di fatto, ma una la cagione, cioè l'ambizione. Tanto è dolce
agli uomini, ed anche alle donne il comandare! Parte degli accidenti che
seguirono, già furono da noi raccontati, parte accennati: ora è ragione,
che coll'ulterior narrare quelli si terminino, questi maggiormente si
spieghino; poi presto verrassi al fine di questa mia troppo lagrimevole
narrazione. Da più rimoto principio si ha per noi da cominciare. Era
Giovacchino, siccome quegli che si nutriva facilmente con vane speranze,
tutto intento a turbare le cose di Sicilia sì colle dimostrazioni
guerriere, sì colle instigazioni, e colle spie. Carolina dal canto suo,
in ciò ajutata dagl'Inglesi, si era in tutto dirizzata a questo disegno,
che la denominazione dei Napoleonidi nel regno di terraferma mal quieta
e mal sicura rendesse. Il sangue sparso a copia nelle Calabrie, i fiumi
biancheggianti di umane ossa attestavano le Napolitane e le Palermitane
instigazioni, e già furono da noi in queste carte vergati. Raccontammo
ancora, come i tentativi armati di Giovacchino finissero: resta, che il
seguito delle Siciliane mutazioni, facendo principio dall'esito delle
insidie dei Napoleonidi, da noi si descriva, crudi accidenti e degni dei
tempi. Tentavano principalmente i Napoleonidi Messina, per la vicinanza
ed importanza del luogo. Vi avevano segrete intelligenze con alcuni
uomini di umile condizione, il cui fine era operare moti contrarj al
governo. I congiurati, come gente di basso stato, non avevano alcuna
dipendenza d'importanza, ma si temeva ch'essi fossero gli agenti
d'uomini più potenti, non potendosi restar capace come i Napoleonidi,
per fare una rivoluzione in Sicilia, adoperassero gente di così piccole
condizioni, come calzolari, marinari e pescatori. Per la qual cosa per
iscoprire fin dove il vizio si stendesse, il governo mandava da Palermo
sul luogo un marchese Artali, uomo non solo inclinato a fare quanto il
governo volesse, ma capace ancora di far degenerare la giustizia in
sevizia. Terribile fu il suo arrivo, terribile la dimora. Pose in
carcere non solamente i rei, ma ancora i sospetti, e non che plebei e
poveri, magnati e ricchi. Condotti i carcerati in sua presenza, faceva
loro udire, che sarebbe meglio per loro che confessassero; quando no,
avessero a sapere ch'egli era Artali marchese, che ministrerebbe
giustizia alla Palermitana, che avrebbero ceppi ai piedi, manette alle
mani, che gli farebbe tirare sulla colla, arroventare coi ferri, che
solo che una sua parola parlasse, conoscerebbe Messina ch'egli era
Artali. I fatti poi consenzienti, anzi peggiori delle parole; perchè
serrati in una segreta così bassa e stretta, che nè stare in piedi nè
giacere alla distesa potevano, eran lasciati per ben cinquanta giorni a
dimenticanza, solo un misero panicciuolo al giorno essendo loro
ministrato. Sorgeva l'acqua tutto all'intorno, il suolo aspro di acuti
sassi. Non lume avevano nè aria: fra breve venne l'aria pestilente. A
questi erano lacerate le carni con nerbi, a quelli scottate con ferri; a
questi davansi droghe da procurar loro sogni spaventevoli, da cui
solamente erano svegliati con brace accesa, o con piastrelle
arroventate. Fuvvi chi ebbe le membra tirate dalla colla orribilmente, e
chi la pelle tagliata fino al cranio da funicelle strettissimamente
avvinte. Scioglievansi, perchè le carni davano in mortificazione:
temevano i carnefici, che la morte togliesse le vittime ai nuovi ed
apprestati tormenti. Fora pur troppo dolorosa narrazione l'andar
raccontando minutamente il lungo e moltiforme martirio. Solo dirò, che
le Messinesi carceri furono come le Verrine: la Siciliana terra
rispondeva alla Napolitana, furore a furore, crudeltade a crudeltà
opponendo: infausto cielo, che vide quanto possa l'eccessiva natura
dell'uomo. Di Manhes e di Artali parlando, mostrano le Calabresi terre,
mostrano le Siciliane la terribile natura loro; ma il primo fu
inesorabile, il secondo crudo; quegli pacato, questi sdegnoso; l'uno
sanò un paese, l'altro fece un paese infermo e pregno di vendetta.
Messina tutta piangeva, tremava, fremeva; niuna cosa più sicura a
nissuno: imprecavano e chi comandava e chi tollerava; un gran vituperio
ne nasceva per gl'Inglesi andati là per difendere le popolazioni, e che
le vedevano straziare. Gridarono i Messinesi, venne avviso della
tragedia a Giovanni Stuart, generale dei soldati Britannici. Mandò un
lord Forbes a visitare le segrete dolorose: gli diede per compagno
parecchi chirurghi, perchè sapeva che abbisognavano, per sanare le
vestigia impresse dal furore dei carnefici. Seppesi queste cose il
governo del re Giorgio: gliene fu fatta anche fede indubitata. Non so se
gl'importasse dei tormentati: bene gli calse dell'odio che ne veniva
contro il governo Siciliano, e contro l'Inghilterra: indebolivasene la
difesa dell'isola. Di gran momento era agl'Inglesi la conservazione
della Sicilia, sì per se medesima, come pel sito opportuno a difendere
Malta, ed a percuotere nel cuore del regno di Napoli. Non poca molestia
dava loro il vedere, che l'imperio violento della regina, perciocchè a
lei massimamente attribuivano i popoli la direzione delle faccende,
tendeva ad alienare gli animi da lei e dagli alleati; perciò pensarono
ai rimedj. Per verità i Siciliani, che con molta allegrezza avevano
veduto la corte venire in Sicilia nel novantotto, ora mutatisi
intieramente, alla medesima erano avversi. Della qual mutazione, oltre i
rigori eccessivi, molte e gravi furono le cagioni. Morto Acton, col
quale la regina principalmente si consigliava, era stato chiamato
ministro delle finanze il cavaliere Medici, uomo, come già abbiam detto
altrove, di singolare destrezza d'ingegno, ma che amava il governare
assoluto. Per questo aveva piaciuto alla regina, e la regina a lui.
Della sua elezione si mostrarono male soddisfatti i Siciliani, sì per
questa stessa sua natura molto tirata, come perchè Napolitano era. A
queste male soddisfazioni se n'aggiunsero delle altre di non poco
momento. La regina che sapeva, che a volta a volta tornava al re il
desiderio di prendersi nel governo tutto l'imperio che gli si conveniva,
aveva fatto opera, per fermare questi rigogli, che fosse eletto a primo
ministro il duca d'Ascoli, nel quale Ferdinando aveva molta affezione, e
che molto ancora da lei dipendeva. Confidava in questo di essere del
tutto padrona dell'animo del re sì per l'imperio proprio, come per
quello del duca. Ma oltre che Ascoli era uomo d'intelletto incapace a
sopportare tanto peso, e neppure gli dispiacevano i piaceri di cui tanto
si dilettava Ferdinando, avvenne che appresso a lui acquistò grande
autorità una donna, che chiamava col nome di sua amica. Costei traendo,
contro il dovere, ad utilità propria il credito del duca, fu cagione che
un gran romore si levasse contro di lui con diminuzione del suo nome
presso i popoli. Il mal umore si accese anche contro la corte,
massimamente contro la regina, che per tenersi il duca benevolo,
accarezzava l'amica di lui.

Cagione molto forte di disgusto furono i Napolitani venuti colla corte
in Sicilia. Costoro, se pochi si eccettuano, o messisi a grandeggiare
fra un popolo povero, od a far le spie fra un popolo sdegnato,
accrescevano l'odio naturale dei Siciliani contro i Napolitani, e gli
umori già mossi viemaggiormente pervertivano. Il denaro del pubblico,
cavato a grande stento dai sudditi spolpati, si profondeva con grave
scandalo in Napolitani o Calabresi, parte insolenti, parte viziosi,
immoderati tutti nella quantità delle spese: intanto i soldati quasi
nudi, e colle paghe corse da mesi ed anche da anni, attestavano colla
miseria loro la pessima amministrazione del regno. Nè la corte rimetteva
dal consueto lusso, come se il regno solo oltre il Faro potesse da se
solo sopperire a quella voragine, alla quale appena bastarono i due
regni uniti. Quindi accadeva, che sebbene alcune terre appartenenti alla
corona col fine di sostenere le esorbitanti spese si vendessero,
nondimeno sempre l'erario penuriava, e mentre la corte spendeva e
spandeva, ogni servizio del pubblico mancava. Le strade massimamente,
per le quali il parlamento aveva conceduto proventi particolari, rotte e
malconce dimostravano, che ciò che per loro si era dato, in altri usi si
convertisse. S'aggiunsero a sprofondar l'abisso gli enormi dispendj
fatti per le fazioni della Calabria, per la difesa di Gaeta, per le
spedizioni contro Castellamare, e contro le isole di Procida, d'Ischia e
di Capri. Già si era dato fondo alle ricchezze portate via nella fuga di
Napoli, avvegnachè fossero di non poca entità, e le cose erano ridotte a
tale, che la regina per ultimo sussidio, mandò ad impiegar le gioje
dotali e sopraddotali per cavarne diecimila once, che sono circa
cinquemila luigi di Francia. Crescevano gli sdegni, pensando che
l'Inghilterra pagava alla corte di Sicilia trecentomila sterlini
all'anno di sussidio, nè potevano i popoli restar capaci come tant'oro
Napolitano, Siciliano ed Inglese in una e medesima voragine senza
nissuno, o con debole frutto si gettasse: ricchezza certa, dispendio
enorme, povertà rea, dicevano. Gl'Inglesi stessi perdevano di
riputazione appresso ai popoli e per l'uso, e per l'abuso del sussidio.
Adunque, i Siciliani gridavano, fan le spese gl'Inglesi alla Sicilia,
perchè ne siano pagate le Napolitane spie, i Calabresi sicari? Adunque
gli sterlini di Londra vengono a Palermo, perchè l'amata d'Ascoli, ed il
dispotico dominio di Medici ne siano protetti e sicuri? Adunque perchè
un duro giogo sul collo dei Siciliani, miseri colla corte assente, ancor
più miseri colla corte presente s'aggravi, i Britannici salari sulle
Siciliane terre sono chiamati? Adunque perchè dei Napoleonidi ogni ora
si tema, tanti domestici e forestieri tesori si profondono?
Incominciavano gl'Inglesi ad accorgersi, che avevano a fare con un
alleato, il quale dopo di aver procurato odio a se, il procurava anche a
loro. Già se ne gettavano motti aperti nei giornali di Londra: il
governo stesso pensava ai rimedj. Il fine era questo, che si togliesse
alla regina l'autorità che si era arrogata nelle faccende, e che la
parte popolare si accarezzasse, si conciliasse, si fortificasse.

Ma prima che gl'Inglesi comandassero, si sperava in un rimedio
domestico: quest'era il parlamento Siciliano. Lo aveva il re convocato
nell'ottocentodieci. Aveva Medici dato molte speranze di questo
parlamento, come se fosse per essere molto liberale di sussidj: donativi
gli chiamano in Sicilia. Era Medici uomo molto ingegnoso ed
inframmettente, nè mancava di ardimento: perciò sempre confidente in
quanto imprendesse a fare, sperava di volgere a suo grado il parlamento.
Fece suoi brogli appresso ai rappresentanti, questi sono il braccio
demaniale, nè senza frutto. Alcuni degli eletti liberamente dalle città
tirò a se colle promesse e coi doni, altri fece eleggere a sua posta;
che anzi ottenne che parecchie città, bruttissimo vizio della
constituzione Siciliana, dessero il mandato parlamentario ad una
medesima persona. Erano moltiplici questi rappresentanti, ed al favore
di Medici obbligati, e da lui dependenti. Si era anche destramente
insinuato, ed aveva acquistato credito nel braccio ecclesiastico: non
pochi vi erano inclinati a secondare i suoi disegni. Bene considerate
erano tutte queste cose da Medici; ma errò per altra parte in due modi,
perchè credendosi sicuro dei due bracci, demaniale ed ecclesiastico,
omise di accarezzare il baronale più potente di tutti, ed oltre a questo
usò l'opera di certe persone, le quali, avvengadiochè fossero dotate di
singolare abilità, erano nondimeno venute in odio ai popoli, perchè nel
parlamento dell'ottocentosei si erano adoperate con molto calore,
acciocchè si aumentassero i dazj. I baroni, parte per amor di bene,
parte per odio di Medici, che gli aveva o trascurati od aspreggiati,
fecero tra di loro un'intelligenza per isturbare i disegni al ministro.
Fra gli avversarj, per essere stato offeso ed allontanato dalla corte
per opera di lui, risplendeva il principe di Belmonte, uomo assai ricco,
di famiglia nobilissima, e di molta dipendenza in Sicilia: nè l'ingegno
mancava in lui, nè la liberalità; perchè amico ai letterati, cortese ai
forestieri, mostrava che di buoni frutti non era sterile la Sicilia.
Quest'erano le sue virtù: i vizj, un orgoglio intollerabile. Assunse
impresa di vendicarsi di Carolina e di Medici. I baroni si collegarono
con Belmonte. Il ministro s'accorse, che se era stato buono il tirare a
se i dipendenti, sarebbe stato meglio il tirare gl'independenti. L'esito
fu, che il parlamento concedè un piccolo aumento di donativi, ma
interpose tante difficoltà alla distribuzione e riscossione loro, che fu
impossibile di esigergli. Maggiori segni sorsero del mal umore
parlamentario, perchè, essendo solito il parlamento a domandare molte
grazie al re, grazie, che si concedevano a ragguaglio della largizione
dei donativi, a questa volta i baroni domandarono, come per modo
d'ironia, la grazia di sua maestà: l'esempio fu efficace; anche i due
altri bracci risposero nella medesima sentenza: solo gli ecclesiastici
richiesero il re, facesse prigioni separate pei preti. I Siciliani,
secondo la natura dei popoli che sempre pagano mal volentieri, e peggio
quando sono entrati in opinione che chi maneggia il denaro loro lo
sparge, alzarono voci di plauso in tutta l'isola a favor dei baroni: pel
contrario con discorsi acerrimi laceravano il nome di Medici, e di
coloro che nel parlamento l'avevano secondato.

Fu molto memorabile il parlamento Siciliano dell'ottocentodieci, di cui
abbiamo fin qui toccato. Imperciocchè le terre obbligate a feudo furono
ridotte all'allodio, ed aboliti molti baronaggi, consentendo volentieri
e con singolar lode i baroni ad una riforma, che recava loro, quanto
alle rendite, notabile pregiudizio. A ciò si aggiunse, che per la più
acconcia distribuzione dei dazj, si crearono nuovi ordini di gabelle, e
le terre, affinchè il terratico fosse stanziato con più equalità, si
accatastarono, facendo stima dai contratti d'affitto, o dalle
confessioni dei possidenti sul fruttato di dieci anni; dal che ne sorse
un censo o catasto, che, sebbene imperfetto, diè non pertanto qualche
utile norma in una faccenda intricatissima. Migliorò anche il parlamento
gli ordini giudiziali, cosa in quei tempi di estrema necessità, per la
frequenza intollerabile che era invalsa dei furti e delle rapine; perchè
siccome per lo innanzi i capitani di tutte le città e villaggi erano
obbligati a compensare del proprio i rubati, il che di rado aveva
effetto, essendo per lo più i predetti capitani uomini poveri, che
amavano meglio o fuggire o andar carcerati, che pagare, così il
parlamento creò tante compagnìe di gendarmi, quanti erano i distretti,
volendo, che ciascuna compagnìa purgasse il distretto proprio dai ladri,
e fosse tenuta dei furti che vi succedessero. Le strade ed i casali
sparsi, che prima erano molto infestati, diventarono più sicuri, i
popoli lodavano il parlamento del prudente consiglio, i baroni sorgevano
in maggior credito pel favor dell'opinione. La regina, che si recava a
diminuzione di potenza il favore acquistato dal parlamento e dai baroni,
mal volentieri sopportava questa variazione. Medici, o che il facesse da
se, perchè sapeva che e come Napolitano, e come aderente alla regina,
aveva perduta la grazia dei Siciliani, o che Carolina gliel comandasse,
rinunziò alla carica di ministro delle finanze. Creossi in sua vece il
principe di Trabia, come Siciliano, per conciliare: s'intendeva
piuttosto di commercio che di stato. Piacque un tempo, dispiacque fra
breve, perchè pensava a tôrre le spese inutili, ed a formare migliori
ordini per la camera. Intanto le tasse a mala pena si riscuotevano, ogni
cosa in ruina. Per ultimo rimedio si chiamava un secondo parlamento. Diè
maggiore agevolezza nel riscuotere le tasse; negò più grossi donativi:
ogni promessa o minaccia della corte indarno; i baroni non si lasciarono
piegare nè alle lusinghe delle parole, nè alle profferte d'onori: lo
stato periva, e' bisognava uscirne. Un Tommasi chiamato nelle consulte
regie trovò questi due rimedj: pagassesi una tassa dell'uno per
centinajo del valsente di tutti i contratti, stromenti e carte private
che si facessero dai particolari, e perchè nissuno potesse far fraude,
si mandò ordine ai notaj, ed ai banchi pubblici di Palermo e di Messina,
che avessero cura dell'esecuzione. L'altro trovato del Tommasi fu, che
si vendessero alcuni beni stabili appartenenti a luoghi pii, a
possessori forestieri, ed alla religione di Malta: perchè la vendita non
riuscisse vana per mancanza di avventori, si facesse per mezzo di lotto.
Non fu consentaneo alle speranze l'effetto dei due decreti; perchè
essendo gli umori mossi e l'opinione avversa, i rimedj si cambiavano in
veleni. Primieramente la nazione recandosi a dispetto e ad oltraggio un
atto, che stimava essere arbitrario e contro gli ordini della
constituzione, fece risoluzione, che tutti gli atti privati, come
vendite di beni sì stabili che mobili, affitti, pigioni, pagamenti, e
tutt'altro contratto, dove la natura del negozio il permettesse, di
buona fede e senza rogito di notajo si facessero. Quanto al lotto,
malgrado del guadagno ingordo che vi si poteva fare, nissuno accorse
alle polizze, e riuscì vano il tentativo. Tanto quei popoli amarono
meglio pericolare nelle sostanze e rinunziare al lucro, che sottoporsi
ad una tassa, che riputavano illegale e contraria agli statuti del
regno, onorata risoluzione dei Siciliani. La regina dispensò le polizze
ai suoi cortigiani, magistrati, partigiani ed aderenti, debole sussidio
in tanta angustia.

Questa condizione non era tale, che lungo tempo potesse durare senza
variazione. La regina non rimetteva dal solito procedere, da lodarsi per
costanza, da biasimarsi pei mezzi e pel fine. I baroni instavano, nè
erano uomini da non usar bene il tempo. Gl'Inglesi ci mettevano la mano,
perchè vedevano che gli andamenti di chi reggeva precipitavano le cose
in favor dei Francesi per la mala soddisfazione dei popoli; e giacchè
avevano pruovato che i consigli dati alla regina non avevano prodotto
frutto, si erano risoluti a prevalersi della nuova inclinazione d'animi
che era sorta. Tutti volevano comandare, regina, Inglesi, baroni, chi
per superbia, chi per interesse, chi per desiderio di regolate leggi. In
questo nacque un accidente, dal quale doveva avere la sua origine il
cambiamento delle Siciliane sorti. Fecersi avanti i baroni, cui più
muovevano il fastidio dell'imperio Caroliniano, e la voglia di veder
ridotto a migliore forma il governo, e si appresentarono con una
rimostranza al re, supplicandolo della rivocazione dei due decreti, come
contrarj alla constituzione Siciliana fino allora inviolata nel diritto
di porre le contribuzioni. Portarono la medesima rimostranza alla
deputazione del regno, la quale dal parlamento eletta, sedeva secondo i
Siciliani ordini, tra l'una tornata e l'altra dal parlamento. Capo di
questa mossa fu il principe di Belmonte. La regina, che non era donna da
lasciarsi sopraffare dai venti contrarj, non solamente non si piegò a
questo assalto dei baroni, ma persuase ancora al re, che gli facesse
arrestare e condurre in luogo, dove fosse loro mestiero di pensar ad
altro piuttosto che a rimostrare. Furono arrestati, condotti in varie
isole, serrati in prigioni diverse, e trattati con sevizia cinque dei
primarj baroni del regno, che furono quest'essi: il principe di Belmonte
sopraddetto, i principi d'Aci, di Villarmosa, di Villafranca, e il duca
d'Angiò. Parlossi anche nelle più segrete consulte della regina, che si
uccidessero: i suoi aderenti più stretti, credendo di andarle a versi,
domandavano la morte loro. Ma Medici, col quale principalmente ella
restringeva i suoi consigli, contraddisse, allegando, che un fatto tanto
grave sarebbe certamente occasione di rivoluzione.

Queste cose davano gran sospetto agl'Inglesi, perchè nulla di certo si
potevano promettere da un moto popolare, nè maggior fede avevano nella
regina, dappoichè per lo sposalizio di Maria Luisa nell'imperator dei
Francesi era divenuta parente di Napoleone; e siccome quelli che
ottimamente conoscevano la natura di lei, sapevano che ella si sarebbe
gettata a qualunque più strano partito, ed anche all'amicizia di
Napoleone, purchè continuasse a comandare, nè era solita a guardare più
in viso Inghilterra che Francia; tanto era l'indole sua altiera ed
indomita! Adunque gl'Inglesi, non potendo più comandare con la regina,
nè fidandosi del popolo, si vollero pruovare, trattando restrignimento
coi baroni, di comandare per mezzo loro.

A questo fine, richiamato a Londra lord Amherst, ambasciatore
d'Inghilterra alla corte di Palermo, mandarono in sua vece lord Bentink,
uomo di natura molto risoluta: pretendeva parole di libertà. Ora s'ha a
vedere una testa forte contro una testa forte. Non così tosto pervenne
Bentink in Palermo, che si mise a negoziare strettamente con la regina,
ammonendola dei pericoli che correvano, rappresentandole la necessità di
cambiar di condotta, e proponendo la riforma degli abusi introdotti
nell'amministrazione e nella constituzione del regno. Insisteva
principalmente, amarissimo tasto a Carolina, affinchè si rivocassero i
due decreti, e si richiamassero dalle carceri e dall'esilio i cinque
baroni. Aggiungeva, che se ella non si uniformasse ai desiderj
dell'Inghilterra, ei direbbe e farebbe gran cose. La regina, non usa a
sentirsi parlare di questo suono, meno ancora a sopportarlo, non che si
piegasse, viemaggiormente si ostinava, e lei essere padrona in Sicilia,
non Bentink, affermava. Pure l'Inglese la stringeva; e voleva venirne
alla conclusione. A cui finalmente la regina per vederne la fine e
levarselo d'innanzi, gli ebbe a dire apertamente, con quale diritto
s'ingerisse nelle faccende del regno, e quale audacia fosse la sua di
uscire dai termini del suo mandato? Dove fosse, richieselo, e
mostrasselo il mandato d'intromettersi nel governo del regno di Sicilia.
Badasse bene a farla da ambasciatore, non da padrone, molto manco da re;
che Carolina d'Austria non era donna da divenir serva di chi era mandato
a farle riverenza, non a comandarle. Sentissi Bentink toccar sul vivo,
perchè veramente aveva avuto dal re Giorgio potestà di consigliare, non
di comandare. Tuttavia non si tirava indietro, e con pertinacia
contrastando, disse, che se non aveva mandato, lo anderebbe a cercare: e
come disse, così si metteva in punto di fare. Carolina, veduto il
pericolo, pensò ad essere una seconda volta con Bentink, non che volesse
rimuoversi dal suo proposito, perciocchè perseverava nella medesima
durezza, ma sperava di rimuovere l'avversario. Consentiva, non senza
qualche difficoltà, l'Inglese all'abboccamento: all'ultimo trattandosi
l'affare tra due ostinati, non si potè venire ad alcuna conclusione, per
forma che l'ambasciadore disse alla regina per ultima risposta, _o
constituzione, o rivoluzione_. Nè interponendo dilazione, partì, andò a
Londra, in tre mesi tornò con mandato amplissimo. Ma i ministri
d'Inghilterra, avvisandosi che le parole non basterebbero, diedero a
Bentink potestà suprema sopra tutte le truppe Inglesi raccolte
nell'isola, acciocchè quello che pei consigli non potesse, colla forza
il potesse. Tentò Bentink di nuovo la regina colle persuasioni, di nuovo
la regina nella risoluzione di voler fare da se, e non a posta d'altri o
Inglesi si fossero o parlamento, persisteva. Minaccioso allora venne sul
dire, arresterebbe il re, arresterebbe la regina, gli manderebbe in
Inghilterra, lascerebbe in Palermo a governare il regno, il figliuolo
del principe ereditario don Francesco, fanciullo di due anni, con
assistenza di una reggenza, alla quale chiamerebbe, come capi, il duca
d'Orleans, ed il principe di Belmonte. Perchè poi le sue parole avessero
l'efficacia necessaria, dodicimila soldati Inglesi, che stanziavano
sparsi in varj e lontani luoghi dell'isola, chiamò nelle vicinanze di
Palermo. La regina, veduto un caso tanto estremo, nè ancora rimettendo
della sua costanza, chiamati i suoi più fidi a consiglio, e con loro i
ministri, sull'afflitte cose se ne stava deliberando. Disse, non esser
punto per cedere ad una prepotenza forestiera. Chiamassero i soldati,
volere contro la forza difendersi colla forza. Le fu tosto ridotto in
considerazione, poco sicure essere le truppe per la miseria, ad esse
mancare le vestimenta, ad esse i viveri, ad esse insino le armi; non
potervisi far capitale; là andrebbero dove una prima mostra di pane a
loro si facesse. La regina, cedendo alla fortuna, ma non vinta
nell'animo, si ritirava ad un suo casino poco distante dalla città.
L'evento finale si avvicinava, si rompevano le trame Napoleoniche in
Sicilia, la parte Inglese trionfava, contrade infelicissime, che non
potendo vivere da se, cercavano di sostentar le cose loro col patrocinio
altrui. Bentink, recatosi in mano la somma dell'autorità, operò
primieramente, temendo non il re per se, ma la regina per mezzo del re,
che Ferdinando, sotto colore di malattia, rinunziasse alla potestà
reale, ed investisse di lei pienamente il principe ereditario suo
figliuolo con titolo di vicario generale del regno. Bentink fu eletto
capitano generale della Sicilia, accoppiando in tal modo in se l'imperio
militare e sopra i soldati del re Giorgio, e sopra quelli del re
Ferdinando.

Atti primi e principali del nuovo reggimento furono il richiamare i
baroni carcerati, il licenziare i ministri della regina, l'abolire il
dazio dell'un per centinajo, il chiamare ministri Belmonte degli affari
esteri, Villarmosa delle finanze, Aci della guerra e marina. Volevano
alcuni, che si apprestassero gli esili, le carceri, i supplizj contro
coloro che si erano mostrati aderenti a chi aveva sino allora retto lo
stato, massimamente contro le spie, tanto più detestate, quanto la
maggior parte erano forestieri venuti dall'altra parte del Faro. Ma i
nuovi ministri, conoscendo che il modo di governare tanto sarebbe
migliore, quanto più si discosterebbe dal precedente, prudentemente
procedendo, si risolvevano ad usare mansuetudine: puniti pochi più in
odio al popolo, mandavano i rimanenti in dimenticanza. Volevano
cambiamento, non rivoluzione: protestavano non voler andare a forme
insolite e nuove, solamente tornare alle antiche, adattandole alle
condizioni presenti. Fece il popolo grandi allegrezze per la mutazione:
quell'esser liberato dalle spie, gli pareva un gran fatto: dicevano
rinascere le sorgenti di Sicilia.

Intanto il principe vicario convocava il parlamento. Era il mandato dei
membri, provvedessero, che la Sicilia avesse un buono e libero governo,
rimediassero agli abusi, creassero nuovi ordini di constituzione. Erano
in quest'assemblea partigiani della regina, come amatori del governo
assoluto, e come obbligati a lei per potenza, o per ricchezze, o per
onori, ma il tempo era loro contrario. Erano partigiani di statuti
liberi, pendendo molti verso le forme Inglesi ed a questi era il tempo
favorevole. Erano infine, ma in poco numero, partigiani Francesi: questi
si accostavano agli aderenti della regina, e poichè non potevano
predicare apertamente il dominio assoluto per l'opinione contraria,
pubblicavano dottrine di una libertà eccessiva, sperando che dalla
licenza nascerebbe il dispotismo.

I baroni avevano maggior autorità degli altri. Bentink era accesissimo
in questo, che promulgasse libertà e statuti generosi in ogni luogo.
Incominciossi dagli ordini supremi della constituzione. Statuirono che
la religione cattolica, apostolica, romana fosse sola religione del
regno; che il re la professasse; quando no, s'intendesse deposto; la
potestà legislativa fosse investita nel solo parlamento, e solo il
parlamento ponesse le tasse; i suoi decreti appruovati dal re avessero
forza di legge; l'appruovare, od il vietare del re in questa forma si
esprimesse, _piace al re o vieta il re_; la potestà esecutiva fosse
investita nel solo re, e sacra ed inviolabile la sua persona; i giudici
avessero intiera independenza dal re e dal parlamento; i ministri
fossero tenuti di ogni atto, e fosse in facoltà del parlamento
l'esaminargli, il processargli, il condannargli pel crimenlese; due
camere componessero il parlamento, una dei comuni, o dei rappresentanti
del popolo, l'altra dei pari del regno; i rappresentanti fossero eletti
dal popolo a norma di certe forme prestabilite; fossero Pari del regno
chiunque avesse avuto seggio nel braccio ecclesiastico o baronale, o
chiunque il re chiamasse a tale dignità; stesse in facoltà del re il
convocare il parlamento, ma fosse obbligato di convocarlo ogni anno; la
nazione desse al re dote splendida, e con ciò i beni della corona
cedessero in amministrazione della nazione; niun Siciliano potesse
essere turbato nè nelle proprietà nè nella persona, se non conforme alle
leggi sancite dal parlamento; s'instituissero forme giudiziali pei Pari
del regno; la camera dei comuni sola avesse facoltà di proporre i
sussidj, o vogliam dire i donativi; il parlamento vedesse quali e quante
parti della constituzione della gran Brettagna convenissero alla
Sicilia, ed esse ad utilità comune si accettassero.

Questi furono i capitoli principali della constituzione Siciliana data
da lord Bentink circa gli ordini primitivi dello stato. Ne concepirono i
popoli grande contentezza, perchè quella equalità di dritti, e quella
sicurezza delle persone, sono condizioni che piacciono a tutti. Furono
inoltre dal parlamento per motivo espresso dei baroni statuiti certi
patti fondamentali, dai quali ne veniva un grande sgravio ai popoli, e
il nome dei baroni salì in onore, certo meritamente, appresso ai
Siciliani. Perciò all'allegrezza comune cagionata dai capitoli
principali, s'aggiunse una maraviglia non senza molta parte di
gratitudine per certi capitoli aggiunti, essendone posto il partito dai
baroni. Il fecero per generosità d'animo, il fecero per conciliarsi i
popoli. Offerirono spontaneamente, e fu dal parlamento statuito, che il
sistema feudatario fosse e restasse abolito in Sicilia, che tutti i
privilegi provenienti dall'origine medesima fossero cassi, e tutte le
terre libere ed allodiali. Fossero altresì abolite le investiture, i
rilievi, le devoluzioni al fisco, ed ogni peso che derivasse da feudo.
Quanto alle angherie, o siano dritti angarici, potessero i comuni od i
particolari riscattarsene sotto condizione di debito compenso. A voler
comprendere quanta agevolezza ed amore del ben pubblico fossero in
queste offerte e decreti dei baroni Siciliani, basterà far
considerazione, che gran parte delle loro rendite consisteva in questi
dritti feudatarj: furonvi famiglie, che a cagione delle rinunzie
perdettero insino a settantamila franchi d'entrata. L'annullazione
massimamente delle bandite, o vogliam dire dei dritti proibitivi di
caccia riservandone soltanto l'uso, a guisa degli ordini Inglesi, sulle
terre circondate da mura, diede la vita a molti villaggi condotti
all'ultima ruina dalle fiere o regie o baronali. Dirò anzi in questo,
perchè dimostra lo spirito di quella nazione, che il re, al quale
incresceva l'astenersi dalle solite cacce, fece opera di persuader ai
villani, che abitavano vicini a' suoi parchi e foreste, che
rinunziassero alla libertà largita dal parlamento: ne ebbe ripulsa.

Giubbilavano i Siciliani dell'ottenuta libertà, la generosità dei
baroni, ed i nuovi ordini con somme lodi esaltando. Restava, che il re,
cioè il principe vicario appruovasse. Fuvvi qualche soprastare. Si
disse, che la regina stringesse il figliuolo affinchè vietasse:
mormorossi, ch'ella per por le cose in confusione, macchinasse
sollevazioni in Palermo. Si andava oltre a ciò vociferando un caso più
orrendo, e fu, ch'ella con un artifizio di polvere chiusa in grossa e
forte boccia, aggiuntovi scheggia ed altri stromenti mortalissimi, e
gettato, ed acceso improvvisamente nella stanza del parlamento, si fosse
sforzata di mandar l'assemblea a confusione ed a ruina. Certo scoppiò il
ferale ordigno, ma all'entrare di una finestra, per modo che dal terrore
in fuori, non fece effetto. Queste cose si dicevano della regina, non
perchè se le facesse, ma perchè la credevano capace di farle.

Duro pareva a chi regnava, lo spogliarsi dell'autorità; infine tanto
operarono Bentink, il parlamento, ed i segni della impazienza popolare,
che il principe vicario dichiarò, piacergli i capitoli. Ne fu lodato da
molti, biasimato da pochi. La regina, non potendo più resistere,
costretta anche da Bentink, che conoscendo quel suo spirito indomabile,
ed avendo l'animo alieno dal confidarsi di lei, malvolentieri la vedeva
vicina alla sede del governo, si ritirava a Castelvetrano, terra
distante a sessanta miglia da Palermo. Aspettava Bentink la stagione
propizia per mandarla a Vienna, certo e sicuro, che, finchè ella
restasse nell'isola, il nuovo stato non potrebbe quietare, non che
radicarsi e fiorire.

Ed ecco che nel mese di gennajo dell'ottocento tredici il re (corse fama
in quel tempo, che Carolina regina, avendo l'animo sempre pieno di mala
soddisfazione, di nottetempo e celeremente venendo da Castelvetrano,
fosse andata a trovarlo, e ad esortarlo a recarsi di nuovo la somma del
governo in mano) compariva all'improvviso in Palermo, e fatti a se
chiamare i ministri, dichiarava, che essendo tornato in salute, suo
intento era di riassumere l'autorità regia. Parve caso strano, e che
potesse portar con se accidenti molto gravi. Bentink, avvertito a tempo,
mandò prestamente suoi messi a chiamar le soldatesche, che alloggiavano
nei paesi circostanti. Tanta fu la celerità usata, che a mezza notte
dodicimila Inglesi, armati di tutto punto, come in presente guerra,
entrarono in Palermo, e rendettero le cose sicure al nuovo stato. Fu
assai subito Bentink in questa faccenda, e se avesse tardato non sarebbe
più stato a tempo; perchè già i partigiani dell'antico reggimento
alzavano la testa, e si vantavano di aver vinto la novella
constituzione. Era intento di Ferdinando di cambiare i ministri, non
terminare la constituzione, annullare i capitoli accordati, rimettere in
piede lo stato antico, richiamare la regina: il fine ultimo consisteva
nel liberarsi dall'imperio d'Inghilterra, e dalle molestie dei
democrati. Si cantarono con pompa nel duomo le prime grazie
all'Altissimo per la salute ricuperata del re. Si aspettavano plausi:
nissuno si scoprì. Se da una parte si sopportava mal volentieri il
dominio degl'Inglesi, dall'altra si temeva quello della regina, e dei
Napolitani. Intanto il capitano generale aveva condotto a fine i suoi
preparamenti: soldati in armi occupavano Palermo; un romor di cannoni e
di mortaj tirati per le contrade faceva un terrore grandissimo. I
Palermitani gridavano che guerra fosse quella; e si lamentavano che si
fosse dato occasione a quest'insolito apparato. Mandava Ferdinando il
comandante domandando a Bentink, che cosa significasse quella mostra
guerriera. Rispose venezianamente l'Inglese, avere udito la ricuperata
salute del re, volere anche di lui palesare la sua contentezza; quelle
armi e quei soldati essere venuti ad allegrezza e ad onoranza. Stette
alquanto sopra pensiero il Siciliano, perchè gli pareva che il parlare
di Bentink fosse piuttosto da burla che da vero. Poi gli disse, se
avesse pensato agli accidenti che potevano nascere. Il capitano del re
Giorgio rispose, che il re Ferdinando l'aveva chiamato suo capitano
generale, che a lui aveva affidato la quiete di Palermo e del regno; che
per adempire l'incarico aveva apprestato quelle armi e quei soldati.
Ferdinando in questo mentre caduto in malattia o per accidente fortuito,
o per angustia d'animo, riconfermò il figliuolo nella carica di vicario
generale, e tornossene in villa, portando con lui diminuzione di
riputazione per un tentativo male cominciato, e peggio terminato.

Volle Bentink usar l'occasione dello sgomento concetto per l'esito
infelice, facendo opera di persuadere al re, che rinunziasse
intieramente all'autorità regia in favor del figliuolo: mandò anche
soldati per ajutar le parole coi fatti, a romoreggiare tutto all'intorno
della villa abitata da Ferdinando, ma egli non si lasciò tirare a questa
risoluzione, perchè i fuorusciti Napolitani, tutti o la maggior parte
seguaci della regina, il dissuadettero efficacemente da questa finale
rinunzia. Temevano, nè senza ragione, che se il principe vicario fosse
divenuto re, pei consigli dei baroni Siciliani, che in lui molto
potevano, ed erano nemici al nome loro, gli conducesse a qualche mal
partito. Non potevano tornare nella patria loro, che tuttavia si trovava
in potestà dei Napoleonidi, e se fosse loro stata vietata la Sicilia,
non avrebbero più avuto alcun ricovero o scampo.

Intanto il tentativo fatto per riassumere l'autorità regia, rendè del
tutto chiaro Bentink dell'animo della regina. Laonde, temendo non poco
ch'ella facesse qualche precipitazione, si persuase che era meglio
vedere una regina esule, che in pericolo l'autorità d'Inghilterra. Fatte
adunque le sue diligenze, costrinse Carolina ad abbandonar la Sicilia.
Dal che nacque, che portata dai venti e dall'avversa fortuna in istrani
e barbari lidi, non potè, se non con disagi incredibili, rivedere la sua
Vienna, riabbracciare i parenti, e respirare l'aere natìo, donde solo
poteva sperar conforto della perduta potenza. Ma non fu lungo il
sollievo, perchè presa da subita malattia, passò poco tempo dopo da
questa all'altra vita. A questo modo fini di vivere Carolina d'Austria e
di Sicilia, prima desiderosa di ridurre il governo a forme più larghe,
poi sostenitrice tenacissima di governo stretto, prima favorevole ai
filosofi, poi nemica acerbissima di loro, contrastatrice violenta un
tempo di Napoleone imperatore per la soverchia potenza di lui, poi sua
aderente per troppo amore della potenza propria; conservata
dagl'Inglesi, poi fatta esular da loro; questo solo lasciò incerto, se i
tempi, o ella cambiassero; che anzi se si dee, non da qualche atto della
vita, ma da tutti della natura di alcuno giudicare, parrà certo, ch'ella
piuttosto costante e forte, che volubile e debil donna chiamare si
debba. Nè in mezzo alle tante ambizioni moderne la sua cupidigia del
dominare io riprenderei, se non l'avesse condotta ad una rigidezza
eccessiva. Di questo, nè io, nè, credo, altri sarà mai per iscusarla per
ragione alcuna, nemmeno per l'orrendo caso della regina sorella;
conciossiachè, se di vendetta in vendetta sempre dovesse andare il
mondo, non si vede, che allo straziarsi colle unghie, ed al mangiarsi
coi denti gli uomini al fine non dovessero pervenire. Mise chi ci creò
nei nostri cuori la pietà verso i miseri, ed il piacere del perdonare ai
rei, acciocchè l'umana razza s'arrestasse in mezzo al corso del
tormentare umane membra, e del versare umano sangue; e se una pazzìa
incomprensibile, od un desìo spaventevole ci vi spinge, almeno una
salutevole pietà ci rattenga dal correre sino all'estremo termine di
lui.

Rintegrato il principe vicario nel regno, e partita la regina,
insistendo i ministri, massimamente Bentink, che interveniva a tutte le
consulte, continuò il parlamento le sue politiche fatiche. Diessi
compimento alla constituzione; si mise in atto, rimanendone i popoli con
molta satisfazione. Così fu felice il principio; il seguito non
corrispose. Nacque tostamente la peste dei governi liberi, dico le
insolenze popolari: nacque il vizio dei paesi comandati dai forestieri,
dico i favori conceduti dai dominatori ai più vili, ai più ignoranti, ai
più ridicoli uomini: la parte popolare più forte, e sempre intemperante
ne' suoi desiderj, principiò a non serbar più modo verso i nobili,
contro di loro con parole e con fatti imperversando. Era in questo
procedere, non che cecità per l'avvenire, ingratitudine del passato,
perchè dei nobili, chi era stato autore della constituzione, e chi
l'aveva accettata volentieri. Per la qual cosa eglino, non trovando più
sotto l'imperio di lei rispetto e quieto vivere, diventarono avversi, e
desiderarono il cambiamento di quello, che coi desiderj, e colle opere
avevano mandato ad effetto. Pessime furono la maggior parte delle
elezioni alla camera dei comuni, fatte principalmente per maneggio di
Bentink, più avendo potuto nel suo animo i servigi particolari fatti a
lui medesimo, che quelli fatti o da farsi al pubblico. La viltà degli
eletti portò disprezzo al consesso: da spie e ligi di Carolina, a spie e
ligi di Bentink non facendo i popoli differenza, concepirono la
opinione, che gli scritti di penna non sono altro che scritti di penna,
e che gli atti ed i risultamenti sono sempre i medesimi, cioè di dare a
chi meno merita, e di tôrre a chi più merita; chi aveva disprezzo, chi
odio, chi freddezza verso la nuova constituzione, e tutto in un fascio
mettevano Carolina, Acton e Bentink. Torno sull'antica mia querela, che
le leggi portanti a libertà in Europa son sempre guaste dal cattivo
costume, massimamente dall'ambizione. S'arrose a questo, che i dazj
posti ai tempi del parlamento Bentiniano secondo gli ordini della
constituzione, avanzarono di gran lunga quelli che si pagavano prima, ed
in virtù degli antichi statuti del regno. Del quale effetto la cagione
si fu, parte la necessità del pagare i soldati altrui, parte quella di
supplire con nuovi dazj alle rendite dei dritti feudatarj soppressi. A
questi aggravj si risentivano i popoli, che generalmente piuttosto dal
non pagare, che dal fare gli squittinj giudicano della libertà. Le
persuasioni degli uomini in carica non fruttavano, perchè gli stimavano
complici; gli altri scontenti: perivano i fondamenti della recente
constituzione, e le cose del nuovo governo molto s'indebolivano. Ciò
nondimeno durò qualche tempo; perchè, morta la regina, niuno era rimasto
che le potesse dare un primo urto. Ma non così tosto il re Ferdinando,
pei casi dell'ottocento quattordici, tornossi a sedere sul trono di
Napoli, che con un cenno solo l'aboliva non solamente senza sommossa di
popoli, ma ancora senza mala contentezza. Dal che ne seguita, che non le
magnifiche parole, ma solo la felicità presente possono essere stabile
fondamento alle constituzioni. I popoli di metafisica non sanno, e la
felicità loro misurano, non da quello che odono, ma da quello che
sentono.

Insomma Ferdinando disse, che la constituzione era stata data per forza,
Bentink che era stata chiamata di volontà, Castelreagh andò per le
ambagi. Vero fu, che fu desiderata prima, poco amata dopo, colpa più dei
popolani che dei nobili, più dei forestieri che dei paesani. Del resto,
anche qui si vide il vizio dello aver commesso in quest'Europa ciarliera
ed ambiziosa la potestà popolare, cioè la potestà che debbe servire di
moderatrice al governare e di guarentigia al popolo, ad assemblee
numerose. Nella natura attuale degli Europei, questo è un pessimo
rimedio, nè so quello che diventerebbe l'Inghilterra stessa se non
avesse i borghi compri: per un vizio enorme solamente, cioè per questi
borghi ella vive. L'antica sapienza Italiana seppe trovare migliori
rimedj; e se quello che nelle constituzioni degl'Italiani antichi, ed
anche in qualcheduna dei moderni, era solamente un principio non
ordinato, o male ordinato, con buoni statuti si ordinasse, il che
sarebbe non che difficile, agevole, sarebbero sicuri la libertà e
l'imperio.

Mentre Guglielmo Bentink dominava in Sicilia, Edoardo Pellew
signoreggiava i mari Mediterraneo ed Adriatico. Era la terra in mano di
un solo, il mare in mano di un solo. Nacquero accidenti, ora in questo
mare, ora in quell'altro, ma di poco momento per la superiorità tanto
notabile di una delle parti, e la depressione dell'altra. Predarono
gl'Inglesi già sin dall'ottocentundici molte onerarie al capo Palinuro.
Nell'Adriatico poi, per istringere il presidio di Ragusi,
s'impadronirono presso a Ragonizza, di una conserva di navi, anch'esse
cariche di vettovaglie. Fatto di maggior importanza fu una battaglia
navale combattuta aspramente nelle acque di Lissa, una delle isole
antemurali dalla Dalmazia. Vinse la fortuna Britannica: le fregate
Francesi la Corona, e la Bellona vennero in poter degl'Inglesi; la Flora
si condusse in salvo, la Favorita andò di traverso. Per questa fazione
Lissa cadde in potestà degl'Inglesi. Vi fecero una stanza ferma, ed un
nido sicuro, dove e donde potevano ritirarsi ed uscire a dominar
l'Adriatico. Fu per Napoleone dato avviso al pubblico della fazione di
Lissa, ma a modo suo, servendosi del nome del generale Giflenga che era
stato presente alla battaglia. Se non si poteva dire che l'imperatore
perdesse quando vinceva, molto meno si poteva quando perdeva. Giflenga
stette queto, perchè non poteva parlare, quantunque il fatto fosse assai
diverso del come fu nella patente lettera di lui descritto.

Già i fati assalivano Napoleone; l'ambizione, che mai non dormiva in
lui, gli toglieva l'intelletto. Dome la Francia, la Germania, l'Italia,
non poteva capirgli nell'animo che di tutta Europa signore non fosse. La
Russia e l'Inghilterra gli turbavano i sonni; quella amica poco fedele,
questa nemica costantissima; nè poteva pazientemente sopportare, che
queste due potenze gli fossero ostacolo al salire dove i suoi desiderj
fossero, non dico sazj, perchè a ciò la natura sua smisurata ripugnava,
ma più soddisfatti: mezza Europa non gli bastando, come non mai si
fermava la sua cupidigia, la voleva tutta. Parevagli che due grandi
imperj, quali erano il suo e quel d'Alessandro, non potessero sussistere
insieme nel mondo. Per questo aveva dilatato i suoi confini insino alla
Russia, per questo unito alla Francia Amburgo e Lubecca, per questo
fortificato Danzica, per questo creato il ducato di Varsavia, per questo
teneva ostinatamente stretta ne' suoi artigli la miseranda Prussia,
piuttosto ombra di potenza che potenza. Nè ignorava, quanti sdegni
contro lui covassero, massimamente in Germania, pel suo insopportabile
dominio: l'estrema forza della Russia gli nutriva. Questi pensieri,
giunti alla cupidigia dell'esser solo, tanto più gli turbavano la mente,
quanto più prevedeva che non poteva domar l'Inghilterra, se prima non
domasse la Russia. Qui anche covava, secondochè appare, un pensiero
grandissimo, nè a lui ostava, per mandarlo ad effetto, l'amicizia che
allora aveva col sultano di Turchìa. Napoleone vincitore della Russia
mirava al farsi padrone di Costantinopoli per rintegrare nella sua
persona l'imperio d'Oriente, ed anzi tutta la pienezza del Romano
impero. Appetiva anche le Indie Orientali a distruzione
dell'Inghilterra, e ad acquisto di fama pari a quella d'Alessandro
Macedone. Nè che io narri cose fantastiche alcuno sarà per dire: perchè
dell'andare per cammino terrestre nelle Indie non solamente si parlò in
quei tempi, ma eziandio ne furono prese deliberazioni, e i luoghi
esplorati, e le stanze notate, e la lontananza accertata, e tenute
pratiche colla Persia. Anzi gli adulatori già spargevano, che l'impresa
non aveva in se tanta difficoltà quanta il volgo credeva. Solo ostava la
Russia: per questo Napoleone ambiva di soggiogarla, confidando che il
vincerla gli metterebbe in seno l'imperio del mondo. Sapevaselo
l'Inghilterra, che continuamente stava ai fianchi d'Alessandro,
acciocchè dalle infauste e mortali mani si strigasse. A questo fine
aveva anche mandato un ambasciatore straordinario ad Ispahan, affinchè
tenesse il sofì di Persia bene edificato verso l'Inghilterra.

Dall'altro lato la Russia, che vedeva il cimento inevitabile, pensava
che il più presto sarebbe stato il meglio: mezzo mondo era vicino a
marciare in guerra contro mezzo mondo; i due imperi apprestavano l'armi
con tutte le forze loro. Favoriva l'uno un esercito fioritissimo,
massime di Francesi usi a vincere in tante guerre, una esperienza di
tanti anni, una perizia finissima, una fama maravigliosa di capitano
invitto in chi tanta mole da se solo muoveva: il favorivano la maestria
delle insidie nel corrompere, e l'arte squisita di adescar gli uomini:
il favorivano la guerra di Turchìa già suscitata contro la Russia,
quella di Persia prossima a suscitarsi.

In pro della Russia inclinavano altre sorti: le regioni lontane, e solo
assaltabili di fronte, la vastità loro, i deserti immensi, i freddi
orrendi. A ciò una infinita divozione dei popoli verso l'imperatore
Alessandro, e la costanza de' suoi soldati, dei quali si prevedevano i
primi impeti buoni, gli ultimi migliori. Nè gran peso non recava la
potenza dell'Inghilterra, che a lei si sarebbe congiunta. Efficace ajuto
ancora, per la diversione e per l'esempio, recava alle cose di
tramontana la guerra di Spagna e di Portogallo. Le Spagnuole geste
risuonavano nel cuore dei Prussiani, ed accendendo ogni animo anche più
quieto, gli chiamavano alla liberazione della patria. Gli Spagnuoli,
dicevano, gente in questi ultimi tempi poco usa alle guerre, avere volto
il viso e l'armi contro il comune tiranno, i Prussiani famosi giacersene
inoperosi ed inonorati: cattolici assuefatti all'obbedienza servile
insorgere e combattere; protestanti più usi alla libertà, quietamente e
pazientemente obbedire: niuna in Ispagna maravigliosa fama essere, avere
in Prussia, i più, veduto, in tutti vivere Federigo II: la spada sua
lasciata a rispetto del vincitore, essere stata dal medesimo tradotta a
scherno, vile trionfo di capitano barbaro: essa chiamare i Prussiani a
vendetta: sorgere dalla tomba la voce di Luisa oltraggiata, rimproverare
ai Prussiani la loro ignavia. Nè la restante Germania quietava.
L'Austria stessa tanto temperata titubava, aspettando il tempo propizio.
Che anzi la Baviera, sempre aderente alla Francia per emolazione e paura
dell'Austria, seguitava la medesima inclinazione. Tanto era venuta a
fastidio la potenza Napoleonica, conculcatrice sì degli amici, come dei
nemici, e forse più ancora dei primi che dei secondi. Quanto all'Assia,
oltre la comune servitù, era sdegnata dal procedere puerile e superbo di
Girolamo Napoleonide. Così nissun voleva star ozioso a vedere l'esito
della guerra, e tutti aspettavano l'occasione di scoprirsi. Quest'erano
le speranze della Russia.

Quanto all'Italia, gli umori vi erano diversi, nè sì grande il suo
momento, per esser troppo lontana dai campi in cui si dovevano
combattere le battaglie, nè dava timore di un moto alla Spagnuola.
Inoltre nelle regioni superiori di lei la lunghezza del dominio
Napoleonico vi aveva, parte assuefatto gli animi, parte posto in
dimenticanza gli antichi sovrani. Nella inferiore poi le crudeltà
commesse vi avevano alienato gli spiriti, e se i popolani, specialmente
nelle province, non amavano Giovacchino, i nobili l'amavano, grande
sussidio al suo governo. Roma e Toscana nel mezzo fremevano ma
impotenti; i Piemontesi, uomini armigeri, si contentavano di quelle
guerriere sorti. Del regno d'Italia, la parte Milanese dipendeva
piuttosto con lieto animo, che mal volentieri dal capitano invitto, per
avere una capitale fioritissima, un nome ed un esercito proprio,
magistrati ed impiegati del paese, una immagine d'independenza. Del
resto la gloria militare di Napoleone quivi aveva cominciato, quivi
continuato, i pubblici segni magnifici; eravi sorta una certa nazionale
altezza. La parte Veneziana avversa; ma che sperare avesse, e per cui
combattere non sapeva. Solo sapeva che per se non poteva combattere:
niuna speranza avevano i Veneziani della loro nobil patria, o preda
sempre, o compenso di preda.

Risolutisi i due potenti imperatori al venirne al cimento dell'armi, ed
al contendere fra di loro dell'imperio del mondo, cominciarono, come si
usa, a gareggiar di parole, allegando l'uno contro l'altro piccoli
fatti, certamente molto abietti, e molto indegni di tanta mole. Essi
sapevano il motivo vero della guerra: tutto il mondo se lo sapeva,
quest'era l'impossibilità del vivere insieme sulla vasta terra.
Napoleone come più impaziente e più ambizioso, tirandolo il suo fato,
assaltava primo; infierì la guerra in regioni rimotissime; desolò prima
le sponde del Boristene, poi quelle del Volga: combatterono i Russi a
Smolensco, combatterono a Borodina sulla Moscova: prendeva Napoleone
Mosca, la prendeva ed insultava: folle che non vedeva che Dio già gli
dava di mano! Era fatale, che sui confini dell'Asia perisse la fortuna
Napoleonica; arse Mosca, immensa città; cagione e presagio di casi
funesti. Una rotta toccata da Murat avvertiva Napoleone che il nemico si
faceva vivo, e che quello non era più tempo da starsene nel fondo delle
Russie. Gli restava l'elezione della strada al ritirarsi. Pensò di
ridursi, passando per Caluga e Tula, a svernare nelle province
meridionali della Russia: vennesi al cimento terminativo di
Malo-Jaroslavetz, in cui mostrarono un grandissimo valore i soldati del
regno Italico. Quivi perirono le speranze di Napoleone, quivi si
cambiarono le sorti del mondo, quivi rifulse principalmente la virtù di
Kutusoff, generalissimo di Alessandro. Napoleone ributtato con
ferocissimo incontro, fu costretto a voltarsi di nuovo alla desolata
strada di Smolensco: il Russo gelo spense l'esercito: piange e piangerà
eternamente la Francia, piange e piangerà l'Italia il suo più bel fiore
perduto per l'ambizione d'un uomo, che con la sua superbia volle tentare
il cielo; il cielo mostrò la sua potenza; questa fu la pienezza dei
tempi profetizzata da papa Pio. Imparino moderazione e giustizia gli
ambiziosi, che si dilettano delle miserabili grida degli straziati
uomini.

Al suono delle rotte Napoleoniche, la Prussia, procedendo impetuosamente
contro l'insopportabile signore, nè aspettato nemmeno d'intendere la
volontà del re, insorgeva, e si vendicava cupidissimamente in libertà.
Napoleone ritornava nella sua sede di Parigi; ma pei recenti fatti molto
era rallentata la fama della sua gloria militare. Murat, sbalordito da
accidenti tanto straordinarj, abbandonato l'esercito se ne veniva a
Napoli; presene il governo Eugenio vicerè. Aveva Murat mala satisfazione
di Napoleone, ed era maravigliosamente commosso contro di lui, perchè
gli aveva attraversato i suoi disegni sopra la Sicilia, e perchè non gli
era ignoto, ch'egli aveva negoziato con Carolina di cose pregiudiziali
al suo dominio Napolitano. Dall'altra parte gli alleati, massimamente
gl'Inglesi, si erano deliberati a pretendere ed a metter fuori certe
voci che sapevano essere gradite agl'Italiani, sperando con esse di
commuovere facilmente tutta la penisola; quest'erano che oggimai era
venuto il tempo di dare all'Italia l'essere independente. Pingevano con
vivi colori la tirannide di Napoleone, e con immagini lusinghevoli si
sforzavano di voltare gli animi a questo pensiero della liberazione.
Bentink o tentativamente o sinceramente che sel facesse, si spiegava di
questo disegno con parole incitatissime, e dimostrava la Gran Brettagna
parata a secondarlo. Conosceva Giovacchino tutti questi umori. Per
questo, tornando da Mosca, passò per Milano, dove più che in altri paesi
d'Italia questi desiderj si erano accesi, a fine di scoprire che cosa
portassero i tempi. Ma siccome leggieri uomo ch'egli era, quantunque
portasse ancora impressi in volto i segni del passato terrore, si mise a
far gran promesse, ch'egli farebbe e direbbe, e che era tempo da far
l'Italia independente, e che egli era uomo da farla, e che la farebbe.
Con questi vanti, che pure lasciavano semi, se ne tornava nel regno.
Bentink, conosciuto l'uomo, e volendo concordarlo con gli alleati per
turbare fin dalla bassa Italia le cose a Napoleone, il confortava ad
assumere le insegne di campione dell'Italica libertà. Lodava il suo
valore, le armi, i soldati: l'empieva di speranze; affermava, che, dove
egli consentisse a congiungergli con quei de' confederati, si
toglierebbe ogni dubbio sull'esito finale dell'impresa, che il turbatore
e tiranno del mondo sarebbe vinto, che i confederati il saluterebbero
re, che sempre il suo trono di Napoli vacillerebbe, se non fosse
conosciuto, e riconosciuto dall'Inghilterra e dalla Russia, che a voler
esser tenuto e conservato re novello in mezzo a tanti re antichi, e nel
cospetto stesso del naturale e legittimo sovrano, a cui era sempre
parata l'azione sopra il regno di Napoli, abbisognava il consenso libero
di tutti, e che perciò era necessitato a fondarsi con nuove
congiunzioni. Che momento recare, che ajuto porgere a lui ancora
potevano Napoleone vinto, ed i suoi gelati soldati? Badasse bene, che
colla conservazione propria ne andava la salute e la libertà d'Italia:
sarebbe il suo nome immortale, cambierebbe l'odioso nome di re intruso
in quello di re legittimo e liberatore. Impugnasse adunque quelle
Napolitane armi, si separasse dall'amicizia di Napoleone, assumesse
quella degli alleati, bandisse, ed asseverasse l'independenza Italiana.
Offerirgli l'Inghilterra la volontà pronta ad ajutarlo, e siccome comune
sarebbe l'impresa, che avrebbe facilmente felice successo, così comuni
ancora sarebbero l'onore e il frutto. A questo modo Bentink tentava
Murat, affinchè venisse a questa congiunzione; il negozio andò
tant'oltre, che l'Inglese già si era condotto non a Messina, per non dar
sospetto a Ferdinando, ma a Catania a fine di avere maggior comodità di
certificarsi dell'animo del novello re, di attendere alla pratica, e di
concludere l'accordo. Nè era senza speranza di venirne a conclusione,
quando Giovacchino ricevè lettere da Napoleone; portavano, magnificate
le cose, che i soldati scritti in Francia con volontà obbedientissima
marciavano, che gli eserciti s'ingrossavano, che i popoli gli
deliberavano con pronto animo grosse sovvenzioni di denari, che la
Francia sarebbe presto uscita a campo più formidabile che mai; che
insomma il nome e la fortuna dell'imperatore risorgevano. Queste
novelle, aggiunta anche la natura facilmente mutabile di Murat, furono
cagione ch'egli tagliò inopinatamente ogni pratica, e si deliberò a
perseverare nell'aderirsi a Napoleone. Bentink l'ebbe per male, e rimaso
senza speranza di averlo congiunto seco, s'indispettì talmente che non
ostante che per mitigare con qualche onesto modo l'animo suo,
Giovacchino gli mandasse poi in presente una ricca e forbita sciabola,
l'Inglese non volle più trattar con lui, nè udire le nuove proposte
ch'ei gli venne facendo, quando sopraggiunsero i tempi grossi per
Napoleone in Germania. Il che fu cagione che Murat deposto ogni pensiero
dell'independenza d'Italia, si voltò finalmente tutto verso l'Austria,
sperando in tal modo di fondare la propria grandezza sulla dipendenza
altrui.

Napoleone, che riavutosi dagli accidenti di Russia era rientrato in sè
medesimo, ed attendeva e provvedeva gagliardamente ad ogni cosa,
essendogli diventato buon maestro il timore, e considerato che il
rendersi benevolo il papa, e l'accordarsi con lui, avrebbe fatto
fondamento grande ai suoi pensieri, e molto giovato a tener fermi nella
sua dominazione in sì grave pericolo gli animi degl'Italiani, si
ritirava dalle domande di Savona, ed inclinando alla concordia concluse
un concordato il dì venticinque gennajo in Fontainebleau. I principali
capitoli furono, che sua santità esercerebbe l'ufficio del pontificato
in Francia e nel regno d'Italia, in quel modo e conformità che i suoi
antecessori l'avevano esercite; che manderebbe ai potentati i suoi
ministri, e da loro ne riceverebbe, con le solite immunità e privilegi
del corpo diplomatico; che gli si renderebbero i beni non venduti, e che
i venduti gli si compenserebbero con una rendita di due milioni di
franchi all'anno; il papa, fra sei mesi dalla notificata nomina
dell'imperatore instituirebbe canonicamente, in conformità del
concordato, ed in virtù del presente indulto, i nominati agli
arcivescovadi ed ai vescovati dell'impero di Francia, e del regno
d'Italia; che il metropolitano prenderebbe le informazioni preliminari;
se fra sei mesi il papa non avesse instituito, il metropolitano
instituirebbe egli, o se di metropolitano si trattasse, l'anziano dei
vescovi l'instituirebbe; che le sedi mai più di un anno non potessero
vacare; che il papa nominerebbe, tanto in Francia quanto in Italia, a
sei vescovati, che di comune consenso si sceglierebbero; che i sei
vescovati suburbani si restituirebbero, e che il papa ad essi
nominerebbe; che i beni non venduti a loro si restituirebbero, ed i
venduti si ricupererebbero; che i vescovi assenti dallo stato Romano si
rintegrerebbero nelle loro sedi; che di mutuo consentimento si
ordinerebbero i vescovati della Toscana e del Genovesato; si
conserverebbero, dove il papa sederebbe, la propaganda, la
penitenzierìa, gli archivj; che sua maestà rimetterebbe nella sua grazia
quei cardinali, vescovi, preti, e laici, che ne erano caduti; che
s'intenderebbe, che il santo padre consentiva ai sopra narrati capitoli
a cagione dello stato attuale della chiesa, e della speranza datagli
dall'imperatore, che soccorrerebbe con la sua potente protezione ai
numerosi bisogni che stringevano la religione nei tempi presenti. La
sede futura del papa lasciossi in pendente; chi parlava di Avignone, chi
di Roma. Se in questo trattato, oltre le concessioni ottenute, il papa
ricuperò, come pare verisimile, per un capitolo segreto, la sua Roma, ei
sarà manifesto che il carcerato vinse il carceratore. Affrettossi
Napoleone di pubblicare l'accordo di Fontainebleau, e ne levò anche,
sapendo di quale importanza fosse, un gran grido. Querelossi il
pontefice della affrettata pubblicazione gravemente perchè avrebbe
voluto, che allora solamente fosse pubblicato quando avesse avuto in
ogni parte la sua esecuzione.

La benignità della stagione permetteva oggimai il guerreggiare:
Napoleone, fatta con gran prestezza una nuova congregazione di soldati,
e promettendosi più che mai del futuro, ricompariva forte ed audace sui
campi Germanici. Combattè i Russi, combattè i Prussiani in duri
incontri; combattè anche con estremo valore gli Austriaci voltatisi
contro di lui per gli sdegni antichi, e per le disgrazie nuove. Ma la
rotta di Lipsia pose fine alla sua potenza: la Germania intera, mutato
procedere con la fortuna, corse con impeto infinito a libertà: i popoli
Alemanni facevano a gara in quest'impresa, che santa chiamavano, e
coll'armi in mano delle lunghe ingiurie si risentivano. Le Francesi
terre sole furono ricovero al vinto Napoleone. Così il lungo fastidio
dell'imperio Napoleonico, e lo sdegno universale avevano tolto di mezzo
le difficoltà, che altre volte avevano disturbato il desiderio comune.
Una gran tempesta cambiatrice di destini sovrastava all'Italia. Aveva
Napoleone, che non si era punto ingannato dell'avvenire, mandato il
principe Eugenio in Italia, perchè ordinasse le cose alla imminente
guerra. Era il principe veduto con qualche amore dai popoli del regno,
non che si mostrasse acceso nel desiderio dell'independenza, che anzi in
questo era assai docile nel servire alla volontà del padre, ma perchè
era di natura facile e temperata. Pure in quest'ultimo caso tanto si
mostrò acerbo nell'eseguire il mandato di Napoleone, sì nel far correre
i soldati delle nuove leve, sì nel riscuotere i denari dai popoli, che
l'amore convertissi in odio. Prima però di narrare i successi dell'armi
in Italia, è mestiero descrivere i maneggi politici, che specialmente
rispetto a lei si trattavano in questi tempi. Primieramente quando
ancora Napoleone era a Dresda, gli alleati, ai quali l'Austria già si
era accostata, gli proponevano che restituisse le provincie Illiriche,
che ristorasse a libertà le città anseatiche, che consentisse a
nominare, d'accordo con gli alleati, sovrani independenti pei regni
d'Italia e d'Olanda. Domandavano altresì, che evacuasse la Spagna, e
rimandasse il papa a Roma: susseguentemente credendo, che per le rotte
avute si fosse renduto più facile alla concordia, il richiedevano, senza
però, che questa fosse condizione indispensabile, che rinunciasse alla
confederazione Renana, ed alla mediazione della Svizzera. Quello spirito
altiero, che sempre si empiva di pensieri vani, e presumeva della sua
fortuna sopra il consueto degli uomini ragionevoli, non volle piegar
l'anima; risolutamente ricusò le proposte. Quanto all'Italia, corse fama
che i confederati, non avendo potuto persuadere il desiderio loro a
Napoleone, si voltassero a tentar l'animo d'Eugenio vicerè, offerendogli
di riconoscerlo re del regno d'Italia, se volesse congiungersi con loro
ad impresa comune per la liberazione d'Europa: cosa, che il principe non
avrebbe potuto fare senza voltar le armi contro la Francia, e contro il
padre. Vogliono che Eugenio rispondesse, non esser padrone di se
medesimo, non avere la potestà sovrana; solo essere delegato e
mandatario, non potere senza taccia d'infamia, non che accettare, udire
le proposte; non avrebbero gli alleati nè stima nè fede in lui, se a
quello che da lui richiedevano acconsentisse. Se fu vera, bella risposta
fu certamente questa, e se Eugenio avesse perseverato sino alla fine
nella medesima illibatezza di posporre l'utile all'onesto, non
potrebbero i posteri dargli biasimo d'importanza.

Ma peggiorando vieppiù per la rotta di Lipsia le condizioni
dell'imperator Napoleone in Germania, Eugenio cominciò a pensare ai casi
suoi, e procedendo con dubitazione, frutto o della lunga servitù, o di
disegni più cupi, o di affezione verso Francia, metteva fuori parole che
dinotavano in lui la volontà di abbracciar l'independenza: essere
cambiati i tempi, spargevano i suoi più fidi; dover essere l'Italia
independente, ma unita a Francia, non unita ad Austria, non ad
Inghilterra; ciò volere, ciò desiderare Napoleone; salvassersi le sorti
di Francia, fossero quelle d'Italia quali e quante dovevano essere.
Napoleone tocco da sventura, non essere più Napoleone trionfatore; lui
la prosperità avere fatto rigido signore dei popoli, lui l'avversità
fare spontaneo comportatore di libertà; pigliassero gl'Italiani quella
occasione, che la fortuna offeriva loro di vendicarsi a libertà sotto il
potente e temperato dominio della Francia.

Spaziavano poscia i fomentatori di questi pensieri sull'odioso, come
dicevano, dominio dell'Austria; venirne l'Austria con brame di vendetta,
venirne con fini d'assoluta potenza; il lungo dominio avere immedesimato
col nuovo governo le persone e gl'interessi; non potere questa comunanza
rompersi, il che l'Austria farebbe, senza infiniti dolori e ruine; altra
essere la natura dei Francesi, altra quella dei Tedeschi; quella più
uniforme agl'Italiani, questa più disforme; del resto, potere
gl'Italiani stare, se l'independenza fondassero, senza i Francesi; il
dominio Austriaco nel regno non potersi fondare senza la presenza dei
soldati: eleggessero gl'Italiani tra lo essere stato proprio, o
provincia altrui: quei magnifici palazzi novellamente sorti, quei
valorosi soldati sì numerosamente formati, quei magistrati sì
indissolubilmente radicati, quelle abitudini sì generalmente allignate,
quel nome d'Italia sì lungamente in fronte portato, assai indicare che
proprietà di se, non d'altrui, che insegne libere, non serve, che
denominazione propria, non forestiera, doveva il regno, doveva l'Italia
avere, nè comandare agl'Italiani altri che gl'Italiani: essere Eugenio,
non Italiano di nascita, ma Italiano di elezione e d'affetto: offerirsi
parato a fare quanto in lui fosse per dimostrare ai popoli, quanto la
libertà, e l'independenza loro amasse, purchè in termini non
pregiudiziali a Francia si consistesse: essere in lui sperienza di
stato, sperienza d'armi, età giovenile, ma matura, corpo forte ed
esercitato; le moleste cose averle volute Napoleone rigido, le dolci
lui; e chente fosse il principe, averlo dimostrato con quella sua
risoluzione stessa di conservarsi fedele nell'avversa fortuna a colui
dal quale era stato innalzato nella prospera.

Queste insinuazioni dei fidati di Eugenio producevano pochi effetti,
perchè i contrari al nuovo stato non si lasciavano svolgere,
massimamente nell'imminenza dei pericoli presenti, i favorevoli poco
confidavano nelle promesse Francesi. Costoro vedevano occupare tuttavia
il primo luogo nella grazia del principe, intromettersi nei consigli più
segreti, e l'autorità solo arrogarsi coloro, che nella servitù verso
Napoleone più erano stati sprofondati, che al nome d'independenza sempre
si erano spaventati, che delle più dure deliberazioni, e dei più rigidi
comandamenti dell'imperatore e re erano stati i principali autori, ed i
più attivi esecutori. Sapevano ch'essi erano sempre stati consigliatori
di amare risoluzioni contro coloro, che per generosità d'animo, e per
amore di franchigia, della lor patria altamente sentendo, erano divenuti
sospetti: l'aver pruovato il loro giogo acerbo nuoceva alla causa che
pretendevano. Due uomini principalmente erano venuti in odio dei popoli
nel regno Italico, il conte Prina, ministro delle finanze, carissimo a
Napoleone per la sua natura sottile ed inesorabile nel riscuoter le
tasse, ed il conte Mejean, segretario del principe, uomo di tratto
cortese e soave, ma che, come di scuola Napoleonica, credeva, che a
voler che gli uomini siano bene governati, convenga metter loro un duro
freno in bocca. Questi discorsi davano grandissimo nocumento alle cose
del vicerè: alcuni però speravano, che, rimossa quella mano di Napoleone
dalle viscere del regno, si avessero anche a rimuovere quei due
consiglieri acerbi, e ad avere più in considerazione i consigli di
quelli, che più amavano la moderazione e la libertà d'Italia. Tanto poi
si era fatto per l'attività del vicerè, che si era creato un esercito
giusto, composto parte di Francesi raccolti dai presidii e dagli scritti
dell'Italia Francese, parte di soldati del regno, alcuni veterani, molti
novelli. Il vedere queste genti dava qualche sicurtà ai popoli, se non
di vincere, almeno di negoziare, e non si disperava dello stato franco.
La tempesta intanto di verso il mare, e di verso il Tirolo e l'Illirio
si avvicinava.

Eugenio confermandosi più l'un dì che l'altro ne' suoi disegni e nelle
sue titubazioni e vacando sempre ai negozi cogli antichi consiglieri,
aveva dato ordine al suo ministro di polizia, che scrivesse una
circolare a tutti i prefetti, esortandogli a far sorgere destramente nei
popoli il pensiero, che fosse arrivato il tempo di fondar
l'independenza: insinuassero altresì, ch'egli si sarebbe fatto capo
dell'impresa, e che Napoleone imperatore l'avrebbe veduta volentieri. Ma
poscia, avendo paura di se stesso, e temendo che il moto, che si voleva
suscitare, tornasse in pregiudizio della Francia, diede ordine che le
lettere s'intrattenessero. Così tra il volere e il disvolere non
riusciva a nulla, non accorgendosi che chi si mette a simili imprese,
non solamente non può regolarle a volontà sua, ma non deve nemmeno
curarsi che a volontà sua si possono regolare. A volere fondar la
franchezza d'Italia, che era un fatto grandissimo, e' bisognava volerla
senza mescolanza di altro affetto, e il voler serbare fedeltà a
Napoleone ed a Francia, quando il fine della liberazione d'Italia
esigesse altri pensieri, se era cosa onorevole, era certamente puerile.
A chi si getta a questi partiti straordinarj è d'uopo il non pensare
alle indiavolate cose che ne possono seguire. Odo che si dice, che a
queste cose gli uomini onesti non possono consentire. A questo sto
cheto; solo dico, che, se così è, gli uomini onesti non si debbono
gettare a tali partiti, e nemmeno far vista di volervisi gettare. Questo
poi so di certo, che Eugenio, o fosse onestà, o fosse mancanza di cuore,
perdè l'impresa.

Giovacchino anch'egli si era travagliato di questa materia, quando ebbe
veduto le cose di Napoleone andare in fascio in Germania. Ma varj ed
incerti erano i suoi pensieri. Sul principio, quantunque non amasse il
vicerè, ed emolasse la sua grandezza, gli aveva mandato proponendo:
dividessersi fra di lor due l'Italia, facesserla independente; ch'essi
soli, se operassero d'accordo, la potevano preservare dai Tedeschi; che
non si sarebbe recato alcun pregiudizio alla Francia, la quale avrebbe
avuto l'Italia per alleata. Aggiungeva, che in caso di deliberazione
contraria da parte del vicerè, ei sarebbe obbligato di fare quelle
risoluzioni che avrebbe stimate più convenienti alla salute sua.

Prestò il vicerè poco orecchio alle proposte del re di Napoli, o che non
si fidasse di lui per le antiche emolazioni, o che volesse far da se, o
che temesse di pregiudicar Napoleone e la Francia. Caduto Giovacchino
dalle speranze di Eugenio, si era deliberato, già insin da quando aveva
condotto l'esercito nella Marca d'Ancona, ad appiccare nel regno
d'Italia qualche pratica segreta: anzi giungendo i suoi vanti a quei dei
Napolitani, pareva che volesse far gran cose. Il generale Pino, antico
amico di Lahoz, e soldato di pruovato valore, era venuto in qualche
disfavore in corte, sì perchè si sapeva ch'egli era amatore dei viver
patrio, sì perchè erano tra lui e Fontanelli, ministro della guerra,
emolazioni di fama e di potenza. Vivevasene, dopo le prime battaglie
dell'Illirio e del Friuli, che nel seguente libro racconteremo, in
condizione privata, alle faccende pubbliche non badando, se non per
saperle. Parve stromento opportuno al re di Napoli; il fece tentare;
prometteva di condurre i suoi Napolitani all'impresa. Molti entrarono
nell'intelligenza. I capi, disperando del vicerè, come troppo Francese,
si gettavano alle parti di Giovacchino, il quale come più audace e meno
cauto, era capace di fare qualche strepitosa alzata d'insegne. I
congiurati tanto operarono, che Pino fu mandato al governo militare di
Bologna, luogo atto a poter consuonare coi Napolitani, che, già occupate
le Marche, si trovavano vicini.

Mandò Giovacchino un Pignatelli ad abboccarsi con Pino a Bologna. Il
richiedeva, che col nome, ed autorità sua, che era grande fra i soldati
italiani, ne tirasse a se quanti potesse, ed improvvisamente si
scoprisse, quando il re si mettesse a cammino per assaltare l'Italia
superiore. Queste trame non si poterono ordire tanto copertamente, che
Fontanelli, che già sospettava del governator di Bologna, non ne avesse
qualche sentore; perciò diede lo scambio a Pino. Giovacchino si trovò
ingannato della speranza concetta di fare un moto nel regno d'Italia
malgrado del principe vicerè. Andossene Pino a Verona, dove il principe,
quando fu risospinto dai confini per le armi Austriache, aveva ridotto i
suoi alloggiamenti. Veduto con poca lieta fronte dal principe, anzi
interrogato, come sospetto, dal ministro di polizia Luini, se ne venne
molto di mala voglia, e dimostrando dispiacenza grandissima, a Milano.
Quivi visse privatamente, ed anche oscuramente sino alla commozione, che
terminò con funesto fine un regno più lietamente incominciato.
Giovacchino si gettava alla parte dell'Austria.

Le armi potenti seguitavano le macchinazioni impotenti. Aveva
l'imperatore Francesco, che con grandissima prontezza si era allestito
alla guerra, mandato un forte esercito, in cui si noveravano meglio di
sessantamila buoni soldati, ai confini, per modo che cingeva tutto il
regno Italico da Carlobado di Croazia insino al Tirolo. Obbedivano tutte
queste genti al generale Hiller, uomo di grande sperienza per essere già
molt'oltre con gli anni, e vecchio ancora di milizia. Militavano con lui
non pochi generali di nome, tra i quali principalmente si notavano
Bellegarde e Frimont, capitani esperti nell'Italiche guerre. Mandava
fuori Hiller un suo militare manifesto, con cui, descritte primieramente
le forze e le vittorie della lega, esortava gl'Italiani a levarsi contro
il tiranno a generale liberazione d'Europa conquassata sì lungamente da
tanti movimenti, ed a cooperazione dei poderosi eserciti che accorrevano
in ajuto loro da ogni banda.

Quest'era il nembo che minacciava il regno Italico dai paesi di
Settentrione, e d'Oriente. Vers'ostro i confini non gli erano sicuri;
perchè gli alleati, facendo grande fondamento sulle sollevazioni dei
popoli, si erano accordati, che, mentre gli Austriaci l'assalterebbero
dalla parte loro, gl'Inglesi, o coi soldati proprj, o con soldati di
ogni paese, massimamente Italiani raccolti in Malta ed in Sicilia, o
finalmente con qualche mano di Austriaci, infesterebbero i due littorali
dell'Adriatico, tanto dalla parte della Dalmazia e dell'Istria, quanto
da quella d'Italia. Sapevano, che massimamente nella Dalmazia e
nell'Illirio s'annidavano male disposizioni contro la dominazione
Napoleonica, nella prima per le crudeltà usate da qualche generale, e
per la cessazione del commercio, nel secondo per l'antica affezione alla
casa d'Austria, e per la superbia di Junot governatore, che già
pazzamente vi procedeva prima che pazzo diventasse. Intendevano anche a
percuotere nei lidi Italiani, entrando per le bocche del Po, per far
diversione in favor dello sforzo principale, che calava dalle Alpi
Rezie, Giulie, e Noriche. Avevano anche speranza, sebbene il vedessero
incerto e titubante, che Giovacchino di Napoli si sarebbe congiunto a
loro, sì perchè allora sempre più precipitavano le cose di Napoleone, sì
perchè si persuadevano, che avrebbe creduto un gran fatto, che i governi
antichi con lui trattassero, lui riconoscessero, ed in luogo di alleato
accettassero. Le forze del re di Napoli erano di grande momento
all'Austria, perchè andavano a ferire il regno Italico a fianco ed alle
spalle, e dove aveva minor difesa; perchè dei futuri casi, nissuno, e
nemmeno Napoleone previdentissimo avrebbe potuto immaginare questo, che
Giovacchino di Napoli fosse un giorno per muovere le armi contro il
regno Italico di Napoleone di Francia.

Nè dovevano restare senza disturbo le sponde del Mediterraneo, perchè
gl'Inglesi, essendo oramai certi delle intenzioni di Giovacchino, si
proponevano di far impeto con quei loro soldati moltiformi, e racimolati
da ogni paese, nella Toscana, provincia che credevano, non senza
ragione, avversa al nuovo stato e desiderosa di tornare all'antico.
Venivano con loro Bentink e Wilson generale colle loro pubblicazioni di
libertà e d'indipendenza, dico Bentink, che intendeva la libertà, ma
pendeva al tirato, essendo di natura piuttosto signoreggevole, e Wilson
che amava la libertà, ma pendeva al largo, essendo di natura piuttosto
tribunizia. Avevano essi trovato non so che bandiere con suvvi scritto
il motto _Independenza d'Italia_, e dipinte due mani che si toccavano in
segno d'amicizia e di colleganza. A questo modo suonava d'ogn'intorno un
forte nembo al regno Italico, ed a tutta Italia. Le antiche ricordanze
dell'Austria, le nuove parole di libertà, l'allettatrice mostra della
padronanza propria, gli epifonemi di pace, di concordia, di felicità, le
promissioni di tasse temperatissime, e di abolizione delle leve
soldatesche si mettevano in opera per far muovere l'Italia; ma
gl'Italiani, che già ne avevano vedute tante, non credevano nè agli uni
nè agli altri.

Il vicerè forbiva ancor egli le sue armi. Aveva circa sessanta mila
soldati, nei quali erano i veterani Italiani venuti di Spagna, i soldati
di nuova leva, e la guardia reale Italiana, bella e valorosa gente;
sommavano gl'Italiani circa ad un terzo. I Francesi anch'essi, o
raccolti prestamente dai presidj, o chiamati dalla Spagna, con celeri
passi accorrevano al sovrastante pericolo. Gli partiva in tre principali
schiere; la prima, che obbediva a Grenier, aveva le sue stanze sulle
rive del Tagliamento e dell'Isonzo, terre tante volte già combattute, e
tante volte ancora gloriosamente conquistate dai Francesi; la seconda
retta da Verdier alloggiava a Vicenza, Castelfranco, Bassano e Feltre.
La terza, quest'era l'Italiana, posava a Verona ed a Padova: la
governava Pino, non ancora stato al governo di Bologna. Una parte di lei
sotto l'obbedienza dei generali Lecchi e Bellotti era mandata a
custodire l'Illirio: la cavallerìa stanziava a Treviso. Per vigilare
intanto sugli accidenti del Tirolo, parte che dava grandissima gelosia,
una schiera di soccorso alloggiava in Montechiaro: quando poi divenne il
pericolo più imminente, fu mandata, sotto il governo di Giflenga, a
combattere in Tirolo contro un corpo d'Austriaci condotto dal generale
Fenner. Secondavano tutto questo sforzo dalla Dalmazia, ma piuttosto per
difendere che per offendere, pel picciol numero dei soldati, i presidj,
la maggior parte Italiani, di Zara, Ragusi e Cattaro. Ora, diventando ad
ogni momento la guerra più imminente, pensò il vicerè a spingersi più
innanzi, andando a porre il campo principale a Adelsberga, terra poco
distante dalla sponda destra della Sava sulla strada per a Carlobado di
Croazia, e per a Lubiana di Carniola. Al tempo stesso, allargandosi alla
sinistra, mandava una forte squadra a custodire i passi di Villaco e di
Tarvisio, avendo avuto avviso che Hiller, fatto un assembramento molto
grosso a Clagenfurt, minacciava di farsi avanti, sì per isforzare quei
forti passi, e sì per condursi, montando per le rive della Drava, alle
regioni superiori dell'affezionato Tirolo.

Quest'era l'ultima fine della tragedia che si rappresentava da venti
anni addietro, toltone pochi intervalli pieni ancor essi, se non di
sangue, almeno di rancori, e di minacce, e d'ambizione, nella dolorosa
Italia. Straziata dagli uni, straziata dagli altri, tutti pretendevano
promesse di felicità per lei; e peggio, che l'una parte e l'altra si
lamentavano ch'ella non si muovesse a favor loro, come se fosse obbligo
di lei di rendere amore per dolore. Ora infine si aveva a definire a chi
dell'Austria o della Francia dovesse rimanere l'imperio d'Italia; se
dovessero prevalere le nuove o le antiche sorti; se il dominio acerbo di
Napoleone si dovesse mitigare o no; se l'Austria tornasse a Milano
mansueta, come n'era partita, o se sdegnosa per le ingiurie; se Francia
od Austria dovessero far dimenticare con le dolcezze di pace le
insolenze e le rapine di guerra; se venti anni di novità dovessero o
produrre secoli simili a loro, od immergersi, senz'altri segni che
quelli delle storie, nel corso rintegrato dei secoli consueti; se a
favellar Francese o Tedesco dovessero apparar gl'Italiani; se finalmente
le parole soavi, che si dicevano agl'Italiani, fossero per loro o pei
padroni; che l'allettare i popoli colle lusinghe per soggettargli fu
sempre, ma più nei nostri tempi che in altri, astuzia di coloro che
intendono ad appropriarsi l'altrui.




LIBRO VIGESIMOSETTIMO

SOMMARIO

      Gli Austriaci condotti da Hiller cingono con forze potenti
      tutto il regno Italico. I Dalmati ed i Croati insorgono contro
      i Francesi. Eugenio si tira indietro. Battaglia di Bassano.
      Eugenio sull'Adige. Mala soddisfazione dei generali e soldati
      Italiani verso di lui. Nugent coi Tedeschi romoreggia alle
      bocche del Po. Giovacchino si scopre contro Napoleone e fa
      guerra al regno Italico. Battaglia del Mincio tra Eugenio e
      Bellegarde. Bentink sbarca a Livorno, parla d'independenza
      agl'Italiani, prende Genova, e promette ai Genovesi la
      conservazione dello stato. Sopraggiungono novelle funestissime
      per Napoleone; avere i collegati occupato Parigi, lui essere
      ridotto colle reliquie de' suoi battaglioni in Fontainebleau,
      avere rinunziato, avere accettato per ultimo ricovero l'Elba
      isola. Eugenio pattuisce con Bellegarde, e si ritira in
      Baviera. Stato degli spiriti in Milano. Tutti vogliono
      l'independenza, ma chi con Eugenio re, chi con un principe
      Austriaco. Discussioni nel senato in questo proposito.
      Sommossa popolare; il senato è disciolto; si convocano i
      collegi, che creano una reggenza, e mandano deputati a Parigi
      all'imperator Francesco per domandar l'independenza con un
      principe Austriaco. Esito della loro missione. Genova data al
      re di Sardegna. Conclusione dell'opera.


Gli Austriaci cignendo con largo circuito tutta la fronte dell'esercito
Italico, avevano un grandissimo vantaggio, il quale ed all'occorrenza
presente, ed alla natura loro sempre circospetta molto bene si
conveniva. Sicura era la loro ala destra pei fatti succeduti in
Germania, ed ultimamente per l'adesione della Baviera alla lega dei
principi uniti contro Napoleone. In questo ancora molto momento recavano
i Tirolesi pronti ad insorgere contro il nuovo dominio, per modo che
l'Austria stessa per rispetto della Baviera, nuovo alleato, era
costretta a tenergli in freno, acciocchè non facessero qualche
incomposta variazione. Ma la inclinazione loro rendeva sicuro il loro
paese alle forze Austriache, e dava sospetto al vicerè, perchè potevano
offenderlo a mano manca ed alle spalle. Nè meno avvantaggiata condizione
avevano gli Austriaci sulla loro sinistra: posciachè sapevano che le
popolazioni Dalmate e Croate, essendo infense ai Francesi ed
agl'Italiani loro confederati, erano pronte a sorgere contro i presenti
dominatori; popolazioni armigere, e però di non poca importanza,
massimamente in una guerra, alla quale i popoli, non che i soldati, si
chiamavano. Hiller s'avvisava di condurre per modo la guerra, che
facendosi innanzi con le sue ali estreme, mentre il grosso seguitava nel
mezzo a seconda, ma più tardamente e più prudentemente, desse
continuamente timore al vicerè di essere circuito ed assaltato alle
spalle. Questa forma di guerreggiare doveva necessariamente far
prevalere la fortuna degli Austriaci, perchè procedendo cautamente nel
mezzo, non davano agli avversarj occasione di venire ad una battaglia
campale, dalla quale solamente potevano sperare, se la vincessero, di
redimersi da quel pericoloso passo, al quale erano ridotti. Da questo
anche ne risultava, che si richiedeva, a voler riuscire a buon fine, nel
capitano Francese maggior prudenza che audacia, piuttosto arte di andar
costeggiando l'inimico per impedirgli la campagna, e difficoltargli, in
quanto si potesse fare senza tentar la fortuna, i passi, che coraggio
d'affrontarlo; insomma piuttosto volontà di conservar l'esercito
intatto, in qualunque luogo ei si fosse, che desiderio d'avventurarlo,
perchè in lui, non nei paesi occupati, consisteva la salute, o se non la
salute, almeno le condizioni più onorevoli del regno. Ma il vicerè,
siccome giovane, figliuolo di Napoleone, e tocco ancor egli dal vizio
dei tempi, cioè di far chiaro il suo nome con fatti sanguinosi,
disprezzando il consiglio più salutifero, amò meglio fare sperienza
della fortuna, consumando inutilmente i soldati in piccole fazioni, che
poco o nulla importavano alla somma della guerra, che fuggendo
l'occasione di combattere, ritirargli intieri a' luoghi più sicuri, ed
interi ancora conservargli insino a che la fortuna avesse definito, che
cosa volesse farsi di Napoleone in Germania ed in Francia. Quel sangue
Francese ed Italiano, sparso nell'ultima Croazia e nell'estrema
Carniola, accusano Eugenio o d'ambizione, o d'imperizia, o d'imprudenza.

Correvano i Dalmati, inclinava verso il suo fine agosto, contro i
presidj, i Croati contro gl'Italiani. Zara, Ragusi e Cattaro tenuti da
deboli guernigioni, romoreggiando nimichevolmente i popoli d'intorno, e
tenendo infestata la campagna, cedettero facilmente. Una presa di
Croati, avvalorata da qualche battaglione d'Austriaci, urtando contro
Carlobado, facilmente se ne impadroniva. Gli Austriaci ed i Croati più
oltre procedendo, s'insignorirono di Fiume, ritiratosene il generale
Janin, impotente al resistere. I Croati, che erano stati arruolati sotto
le insegne Francesi, dai loro signori segregandosi, ritornavano alle
antiche insegne d'Austria. Mentre a questo modo felicemente si
combatteva per gli Austriaci verso l'Adriatico, mandavano pel corso
della superiore Drava grossi squadroni verso il Tirolo sotto la condotta
di Fenner. Giunti a Brissio scendevano per le rive dell'Adige, con
intento di andar a battere nelle Veronesi e nelle Bresciane regioni. Al
tempo stesso si veniva alle mani sul mezzo: fu preso e ripreso Crinburgo
con molto sangue da ambe le parti. In questi fatti mostrò molt'arte e
molto valore Pino, molto valore e poca arte Bellotti: combattè
felicemente il primo a Lubiana, infelicemente il secondo a Stein. Sorse
un gravissimo contrasto a Villaco, donde gli Alemanni volevano aprirsi
l'adito al passo di Tarvisio per scendere a seconda della Fella nel
cuore del Friuli. Erano i Francesi accorsi al pericolo, e dopo un feroce
combattere, in cui la città fu presa e ripresa parecchie volte, e
finalmente arsa per opera dei Tedeschi, restarono vincitori: corse il
vicerè con molta virtù in soccorso della città consumata. Gli Austriaci,
seguitando il consiglio loro, si allargavano sulle corna. Trieste, preso
e ripreso più volte, venne in potestà loro; già tutta l'Istria loro
obbediva. Dalla parte superiore precipitandosi dalle Alpi Tirolesi
minacciavano di far impeto contro Belluno, e più alle spalle le armi
loro suonavano nelle regioni vicine a Trento. Conoscendo ed usando il
vantaggio, avevano passato la Sava a Crinburgo ed a Ramansdorf, per dove
facevano sembianza di condursi, per Tolmino, nelle regioni superiori del
Friuli. Anche contro Villaco preparavano un grande assalto.

Non era più in potestà del vicerè il resistere, ed appariva che se più
oltre si fosse ostinato starsene sulle sponde della Sava e della Drava,
correva pericolo che gli fosse vietato il ritorno. Avevano gli avversarj
maggior numero di soldati, ed i popoli amici: erano al vicerè minori
forze, ed i popoli avversi. Fermossi prima sull'Isonzo qualche giorno,
poscia sulla Piave, combattendo sempre valorosamente, sempre
inutilmente. A questo modo l'Illirio, staccato per la forza dell'armi
Napoleoniche dal suo antico ceppo d'Austria, se ne tornava per la forza
dell'armi di Francesco imperatore alla consueta dominazione. I costumi a
niun rispetto si convenivano coi Francesi, poco con gl'Italiani. Oltre a
ciò vi aveva Napoleone conservato i dritti feudatarj, dandogli in preda
a' suoi soldati, o magistrati più fidi: piacquero a quegli antichi
repubblicani, e gli riscuotevano con duro imperio, senza lasciar neppure
scattar un soldo.

Le stanze della Piave non si potevano conservare. Già gli Austriaci
scesi a Bassano sotto la guida del generale Eckard vi avevano fatto una
testa grossa, ed insistendo alle spalle davano timore di estrema rovina
al vicerè, se presto non si ritirasse. Quivi comparve evidente
l'imprevidenza del principe del non essersi ritirato più maturamente;
perchè per avere la ritirata sicura, fu costretto di combattere a
Bassano una battaglia molto grave. Durò due giorni, il trentuno ottobre
ed il primo novembre. Rifulse in questo fatto egregiamente il valore di
Grenier. Vinse la fortuna Francese ed Italiana. Entrarono i vincitori, e
pernottarono nella sanguinosa città. Perdettero i Tedeschi circa un
migliajo di soldati, nè fu senza sangue la vittoria agli Eugeniani,
perchè i Tedeschi combatterono acerbamente. Acquistò Eugenio facoltà di
ritirarsi più quietamente sull'Adige: marciava indietro, parte per
Padova, parte per Vicenza, andando ad alloggiarsi a Verona, ed a
Legnago. In mezzo a questa ritirata, grave in se stessa, e che
portendeva cose ancor più gravi, perchè già più della metà del regno
Italico era signoreggiata dalle armi Austiache, i soldati Francesi ed
Italiani, ma più i primi che i secondi, si portarono molto lodevolmente,
astenendosi dalle rapine e dagli oltraggi; procedere tanto più da
commendarsi, che la maggior parte credevano, che più non sarebbero
tornati là, donde venivano. Nè è da tacersi, che i Tedeschi a questo
tempo stesso, se si eccettuano le parti rannodate, in cui erano preste
le munizioni, vivevano di rapina, ora qua ora là scorrazzando,
secondochè gli portava o la necessità della guerra, o la cupidità del
sacco; frutti tante volte calpestati della feconda Italia, tante volte
riprodotti, tante volte ricalpestati. Resta, che siccome la sua bellezza
e fertilità destano gli appetiti forestieri, desiderino gl'Italiani, che
ella fera e selvaggia diventi; perchè forse i deserti preserveranno
quello, che l'innocenza non preserva.

Sulle Veronesi sponde incominciavano a manifestarsi fra gl'Italiani mali
semi contro il vicerè; colpa piuttosto sua che di loro. Eugenio o che
prevedesse dai nugoli minacciosi che giravano attorno, che più gli
convenisse mostrarsi Francese che Italiano, o che troppo facili orecchie
prestasse ad alcuni, che presso a lui in molta grazia e suoi consiglieri
più intimi essendo, intendevano ad innalzar se medesimi a pregiudizio
degl'Italiani, si era lasciato uscir di bocca, già insino in Prussia
dopo le disgrazie di Russia, parole di cattivo concetto verso i generali
Italiani. Nè il suo disprezzo nelle semplici parole contenendosi, era
trascorso sino agli atti: delle quali cose tenendosi eglino molto
offesi, siccome quelli che erano parati a tollerare alcuna ingiuria o
indegnità, massimamente Pino, che siccome di maggior nome, sentiva più
vivamente degli altri, avevano appoco appoco sparso una mala contentezza
fra i soldati: dal che ne seguivano nel campo sinistre mormorazioni, ed
anche atti aperti di sdegno contro il principe. Le disgrazie inasprivano
viemaggiormente le ferite in quegli animi fieri e bellicosi.
Gl'imputavano il contaminato onore dell'armi Italiane, ed il sangue
inutilmente sparso. Già il nome di forestiero, pessimo augurio, nelle
bocche dei soldati andava sorgendo, ed i consiglieri detestavano.

Intanto non rimetteva in Eugenio il desiderio di farsi famoso in guerra
per battaglie inutili, sangue con fama cambiando. Corse il Tirolo; vi
fece fazioni onorate, ma senza frutto: liberò Brescia dal nemico, ma
indarno: ruppelo in una grossa e bene combattuta battaglia a Caldiero,
ma tornossene poco dopo là, dond'era venuto: il nemico, che era stato
rincacciato sin oltre all'Alpone, venne fra breve a rinsultar San
Michele di Verona. Appena la fronte dell'Adige, fiume grosso, e munito,
sotto dalla fortezza di Legnago, sopra dai castelli di Verona, si poteva
tenere: tanto superava pel numero delle genti il nemico. Dal che si
conclude con evidenza che era necessità al vicerè, non di assaltare, ma
di difendersi, non di uscire dai luoghi sicuri, ma di annidarvisi, non
di far guerra viva, ma di temporeggiarsi e di aspettare.

Ogni ruina si accumulava sull'Italia: ecco un secondo nembo
approssimarsi al Po, non più pel dominio di Venezia o d'Alfonso, ma per
quello di Francia o d'Austria; nè questo nembo fia l'ultimo da
raccontarsi, ancorchè sia prossimo il fine della mia tragedia. Aveva il
generale Austriaco Nugent combattuto virilmente in Croazia ed in Istria,
contro gl'Italiani che occupavano quella parte del regno. Ma quivi ogni
cosa era oggimai divenuta sicura a lui, sì per la ritirata di Eugenio,
come perchè le fortezze di Lubiana e di Trieste si erano arrese all'armi
Tedesche. Sola restava dell'antico Austriaco, o Veneziano dominio in
mano del vicerè la città di Venezia. Per la qual cosa Nugent, preso
ordine con Bellegarde, chiamato generalissimo in Italia in luogo di
Hiller, e messosi sulle navi a Trieste, era venuto sbarcare a Goro con
una grossa mano d'accogliticci, Inglesi, Istriotti, Croati, e fuggitivi
Italiani. Nè volendo indugiare, perchè sapeva che il tempo è nemico
degli assalti inopinati, si spingeva tostamente innanzi, e s'impadroniva
di Ferrara, abbandonata dai pochi difensori che vi erano dentro. Quivi
correva il paese co' suoi soldati leggieri, chiamando in ogni luogo i
popoli a sollevazione. L'importanza del fatto era, che si congiungesse
con le schiere d'Austria, che, venute col grosso dell'esercito, già si
erano condotte a Padova. A questo fine, Nugent, passato il Po con una
parte de' suoi, e preso alloggiamento in Crespino, si era accostato
all'Adige. Dall'altro lato Bellegarde, per consentire coi movimenti di
Nugent, aveva avviato a Rovigo una presa di tremila soldati sotto la
condotta del generale Marshall.

Come prima il vicerè ebbe avviso del tentativo di Nugent, aveva
speditamente mandato un corpo sotto il governo del generale Decouchy a
Trecenta, acciocchè facesse opera d'impedire la congiunzione delle due
squadre nemiche. Al tempo stesso Pino, che governava Bologna, assembrava
quante genti poteva, e le spingeva avanti alla guerra Ferrarese.
Ripresesi Ferrara, ma indarno, per gli accidenti che seguirono. Aveva
bene Decouchy, fortemente combattendo, cacciato Marshall da Rovigo con
non poca strage, e costretto a ritirarsi al ponte di Bovara Padovana. Ma
gli Austriaci continuamente ingrossavano coll'intento di congiungersi
con Nugent, che tuttavìa era in possessione di Crespino. Mandava perciò
il vicerè nuovi ajuti col generale Marcognet verso il basso Adige,
acciocchè cooperassero al fine comune con Decouchy. Uscirono i Tedeschi
da Bovara Padovana: Decouchy e Marcognet gli assaltavano. Sorgeva
un'ostinata zuffa: combatterono i Francesi felicemente a destra,
infelicemente a sinistra: si ritirarono i Tedeschi nel loro sicuro nido
di Bovara Padovana; ma colto il destro, che offerivano loro la notte e
la mala guardia a cui stavano i Francesi, con un impeto improvviso gli
ruppero; e gli costrinsero a ritirarsi, prima a Lendinara ed a Trecenta,
poi a Castagnaro. Riacquistarono Rovigo: fu tolto ogni impedimento alla
congiunzione di Nugent e di Marshall. Nugent, fatto sicuro per la
congiunzione, s'incamminava a Ravenna, e da Ravenna a Forlì. Usava le
armi, usava le instigazioni. «Assai, scriveva agl'Italiani, assai foste
oppressi, assai posti ad un giogo insopportabile: ora più liete sorti vi
aspettano; restituite coll'armi in mano la patria vostra: avete tutti a
divenire una nazione independente». Poi faceva un gran romore con
promettere, che non si scriverebbero più gli annuali soldati, che le
consumatrici tasse si allevierebbero. Intanto i suoi saccheggiavano
aspramente il Ferrarese ed il Bolognese, poco lieto principio
all'independenza, che si prometteva.

Ora un nuovo inganno, ed una terza illuvie hommi a raccontare; ma questi
furono di un Napoleonide. Trovavasi Giovacchino di Napoli molto
perplesso, e siccome le novelle di Germania, di Francia e d'Italia
giravano fauste od infauste, si appigliava a questa parte od a quella, a
questo partito od a quell'altro. Molto in lui poteva il desiderio di
conservare il suo reale seggio, molto la paura di Napoleone. Perciò
procedendo con la sua naturale varietà, aveva negoziato, come già abbiam
descritto, ora coll'Austria, ora con Bentink, ora con Eugenio, qualche
volta con tutti insieme, nè s'accorgeva che tutti il conoscevano.
Intanto, già sicuro dell'Austria e dell'Inghilterra, ma non ancora
sicuro di se medesimo, si avviava verso l'Italia superiore. Già occupava
Roma, già occupava le Marche, nè ancora l'animo suo scopriva. Pretendeva
parole d'amicizia verso il regno Italico. Le casse del regno, contro il
quale si apprestava a muovere le armi, sotto spezie di amicizia,
addomandava, e gli si aprivano, e vi attigneva denari; richiedeva il
regno di vettovaglie, di vestimenta, di armi, ed il regno gliene
somministrava. Lasciato passare in Ancona ed in Roma amichevolmente dai
presidii Francesi, gettava gioconde e pacifiche parole di Francia, e di
Napoleone. Non so a che cosa pensasse: ma certamente la dissimulazione
era grande, e peggiore anche del fine che si proponeva. Infine veduta la
ritirata del vicerè, udite le novelle dell'avvicinarsi i confederati
molto grossi al Reno per invadere la Francia, ed aspettato Bentink
oramai vicino a tempestare in Toscana, rimossa finalmente ogni
dubitazione, si risolveva a scoprirsi del tutto, ed a fare quello che il
mondo non avrebbe potuto pensare, e di che si perturbò più di ogni altra
cosa Napoleone. Fermava i suoi casi coll'Austria, stipulando con lei un
trattato, per cui l'imperatore Francesco si obbligava a mantenere in
Italia, insino a che durasse la guerra, almeno cinquantamila soldati, ed
il re Giovacchino a mantenerne almeno ventimila, con ciò promettevano e
s'obbligavano entrambi ad operare d'accordo, e ad accrescere il numero
delle rate rispettive, se bisogno ne scadesse; oltre a ciò Francesco
guarentiva a Giovacchino ed ai suoi eredi la possessione dei dominj
attualmente tenuti da lui in Italia, e prometteva d'intromettersi, come
mediatore, affinchè gli alleati si facessero sicurtà della medesima
possessione.

Bellegarde annunziava pubblicamente agl'Italiani la congiunzione di
Giovacchino colla lega, ammonendoli delle perdute speranze dei
Napoleonici. Giovacchino scoprendosi nemico in quei paesi, dov'era
entrato e stato accolto come amico, sforzava il generale Barbou, che
custodiva in nome di Francia la fortezza d'Ancona, e Miollis, che teneva
Castel Sant'Angelo, alla dedizione. Tutto lo stato Romano veniva
all'obbedienza dei Napolitani, i quali, e Giovacchino con loro, ora del
papa favellando, ed ora dell'independenza d'Italia, non sapevano ciò che
si dicevano. Bene ovunque passavano ogni cosa rapivano, ripassata
seconda pei miseri Ferraresi e Bolognesi. I vanti poi che si davano, e
le millanterìe che facevano, erano grandi.

Il primo ad uscir fuori fu il re medesimo con dire ai suoi soldati,
avvertissero bene, che insinoachè egli aveva potuto credere che
Napoleone imperatore combatteva per la pace e per la felicità della
Francia, aveva a favor suo combattuto: ma che ora si era chiarito di
tutto, e che bene sapeva che Napoleone non voleva altro che guerra; che
tradirebbe gl'interessi della sua antica patria, quei de' suoi stati,
quei de' suoi soldati, se tosto non separasse le sue armi dalle
Napoleoniche, se non le congiungesse a quelle dei principi intenti con
magnanimo disegno a restituire ai troni la loro dignità, alle nazioni la
loro independenza: due sole bandiere esservi, ammoniva, in Europa;
sull'una leggersi le parole religione, costume, giustizia, moderazione,
leggi, pace, felicità; sull'altra persecuzioni, artifizj, violenze,
tirannide, guerra, e lutto di famiglie, scegliessero. Queste cose diceva
Giovacchino Napoleonide. Carascosa, Napolitano generale, arrivando a
Modena, più enfaticamente parlava agl'Italiani: prometteva loro
independenza a nome di Giovacchino, che già era accordato coll'Austria
per ajutarla a soggettare il regno Italico.

Le forze preponderanti di Bellegarde, i progressi di Nugent sulla sponda
destra del Po, lo accostamento del re di Napoli alla lega, e la presenza
delle sue numerose schiere nel Modenese, toglievano al vicerè ogni
possibilità di conservare gli alloggiamenti dell'Adige. Fatti pertanto
gli apprestamenti necessarj, si tirava indietro e andava a porsi alle
stanze assai più sicure del Mincio. Il dì otto febbrajo usciva
ottimamente ordinato a campo per combattere in una campale battaglia
Bellegarde. La principale schiera, in cui risplendeva la guardia reale,
sortendo da Mantova, s'incamminava alla volta di Valeggio: la
cavallerìa, traversato il fiume a Goito, accennava a Roverbella, e
perchè il nemico fosse anche infestato alle spalle, il generale Zucchi
colle genti più leggieri muoveva i passi verso l'isola della Scala. Per
non lasciare poi libero campo a Bellegarde dalla parte superiore, il
vicerè ordinava a Verdier, che congiuntosi prima con Palombini, varcasse
il Mincio a Mozambano, e gisse ad urtare il nemico a Valeggio. Ognuno
passato il fiume, correva ai luoghi destinati, quando la fortuna per un
accidente improvviso ridusse il disegno bene ordinato ad un moto
disordinato. Nel momento stesso in cui Eugenio si proponeva di assalire
Bellegarde sulla sinistra del Mincio, si era Bellegarde risoluto ad
andare a trovare Eugenio sulla destra. Dal quale impensato accidente
nacque, che il vicerè, in luogo di trovare tutto l'esercito nemico a
Roverbella, non ebbe più a combattere che col suo retroguardo, per modo
che la vanguardia Francese era venuta alle mani col retroguardo Tedesco.
Appoco appoco, e l'una dopo l'altra tutte le schiere delle due parti, sì
quelle che avevano passato, come quelle che erano rimaste sulla
sinistra, ingaggiavano la battaglia; combattevano furiosamente. Avevano
i Francesi e gl'Italiani il vantaggio; ma per poco stette, che una rotta
di cavallerìa dalla parte loro non mandasse le cose alla peggio. Pure,
fatto un nuovo sforzo, si rannodavano, e si pareggiò la battaglia.
L'esito fu, che Bellegarde fu costretto a tornarsene sulla sinistra del
Mincio, ma intero e ristretto; il che obbligò anche il vicerè a
ritirarsi tutta la sua forza sulla destra.

Intanto Eugenio si accorgeva, che non era più in sua facoltà d'indugiar
a soccorrere alle cose di oltre Po, che per l'invasione dei Napolitani
diventavano ogni ora più difficili. Aveva già provveduto che con qualche
maggiore fortificazione si munisse Piacenza, alla guardia della quale
aveva preposto con soldati di nuova leva, e con qualche veterana banda
Italiana i generali Gratien e Severoli. Ma aggravandosi il pericolo vi
mandava con qualche ajuto di nuove genti Grenier, nella perizia del
quale consisteva massimamente la condotta, e la somma della guerra in
quegli estremi momenti. Formava l'antiguardo del nemico Nugent co' suoi
Tedeschi, Istriotti ed Italiani; il retroguardo Giovacchino co' suoi
Napolitani. Come prima Grenier arrivava, rincacciava con forte rincalzo
all'ingiù Nugent, e lo sforzava a tornarsene più che di passo al Taro.
Quivi, essendo sopraggiunti i Napolitani, faceva vista di volersi
difendere, ma tanto fu audace e destro Grenier, che, passato in tre
luoghi il fiume, di nuovo sforzava gli avversarj alla ritirata sino
all'Enza. Nugent però, sperando di arrestare l'impeto di Grenier, si era
fermato con tremila soldati a Parma. Il Francese, urtando la città da
ogni parte, vi entrava per viva forza, ritirandosene a tutta fretta
colla minor parte de' suoi soldati il Tedesco. Combattessi in questo
fatto molto aspramente a ferro ed a fuoco, con gran terrore dei
cittadini. Il re di Napoli, tornato più grosso, e sforzato finalmente il
passo del Taro, già s'avvicinava a due miglia a Piacenza. Quivi
l'arrestavano, non la forza degli avversarj, ma più alte e più
strepitose sorti.

Pellew e Bentink comparivano in cospetto di Livorno: avevano molte e
grosse navi con seimila soldati da sbarco, Italiani, Siciliani, Inglesi.
Il governatore vuotò la città per patto: vi entrarono gl'Inglesi il dì
otto marzo. Suonavano le armi, suonavano le parole, si scrivevano i
manifesti, si sventolavano le bandiere dell'Italiana independenza.
Bentink in questo si mostrava molto acceso, Wilson il secondava.

Bentink a questo modo parlava con pubblico manifesto agl'Italiani: «Su,
diceva, Italiani, su; ecco che siam qui per ajutarvi; ecco che siam qui
noi per levarvi dal collo il fero giogo di Buonaparte. Dicanvi il
Portogallo, la Spagna, la Sicilia, la Olanda quanto a generosità intenda
l'Inghilterra, quanto l'interesse non curi. Libera è la Spagna pel suo
valore, libera per l'assistenza nostra. Per l'uno e per l'altra ella
condusse a fine un'opera fra le belle bellissima. Cacciato dai felici
suoi campi il Francese, fermovvi la sua sede l'independenza, fermovvela
la libertà. Sotto l'ombra dell'Inghilterra fuggì la Sicilia le comuni
disgrazie; poscia per beneficio di un giusto principe da servitù a
libertà passando, ora dimostra quanto un vivere non soggetto, a gloria
ed a felicità conferisca. L'Olanda ancor essa intende a libertà. Or sola
l'Italia rimarrassi in ceppi? Or soli gl'Italiani le sanguinose spade
gli uni contro gli altri volteranno per fare che la patria loro sia
serva di un tiranno? A voi spezialmente questo discorso s'indirizza, o
guerrieri dell'Italia, a voi, in cui mano ora sta il compire la generosa
impresa. Questo da voi non si chiede, che a noi venghiate: solo le voci
nostre vi ammoniscono, che i vostri diritti rivendichiate, che a libertà
vi restituiate. Applaudiremo lontani, accorreremo chiamati, e se le
vostre congiungerete alle forze nostre, fia che l'Italia risorga alle
sue antiche sorti, fia che di lei suoni quant'ora della Spagna suona».
In questa forma l'Inglese allettava gl'Italiani: drappellava intanto le
insegne delle mani giunte, sperando con queste parole e dimostrazioni di
far muovere i popoli.

Ma siccome quegli che era uomo audace ed operoso, tosto giungeva alle
parole i fatti. Ebbe avviso a Livorno, che Genova si guardava solamente
da duemila soldati. Parvegli occasione propizia, perchè era sito di
unica importanza, sì per la sua grandezza, sì per la comodità dei porto,
e sì per l'agevolezza che acquista chi ne è signore, di scendere nelle
pianure del Piemonte e della Lombardìa. Inoltre abbondava di armi e di
munizioni navali. Pertanto Bentink si accingeva ad espugnarla. Suo
pensiero era di mandar le fanterìe per le strade difficili del
littorale, le munizioni pei bastimenti sottili, le armi e gl'impedimenti
più gravi per le navi grosse. Giunto a Sestri di Levante, udiva che
nuovo soccorso era entrato per custodir Genova, per forma che il
presidio sommava a seimila soldati, presidio insufficiente alla vastità
delle fortificazioni, ma bastante a rendergli molto dura l'impresa: il
reggeva Fresia. Si era egli, per opporsi agli sforzi di Bentink,
ordinato per modo che distendendosi dai forti Richelieu e Tecla,
occupava col centro il villaggio di san Martino, e quindi arrivava colla
destra, per uno spazio intricato di giardini e di ville, sino al mare.
Non aveva l'avversario speranza di poter impadronirsi della piazza per
una lunga oppugnazione con sì pochi soldati: pure molto gl'importava,
che, in mezzo a tanti romori, e per non lasciargli raffreddare, Genova
si prendesse. Da questo conseguitava, che gli era necessità
d'insignorirsene per un assalto vivo. A questo ordinava i suoi, che
mostravano un grandissimo ardore, ed una prontezza incredibile a fare
quanto egli volesse. Mandava gl'Italiani condotti dal colonnello
Ciravegna, soldato pratico ed animoso, che ancor egli sventolava le
bandiere dell'independenza, a far opera contro una punta di monte, che
sta a sopraccapo ed a fronte del forte Tecla. Spediva un'altra parte
degl'Italiani contro il forte Richelieu, mentre un Travera colonnello,
dal monte delle Fascie scendendo, con Greci e Calabresi, se ne giva a
guadagnare un'eminenza, che al forte medesimo sovrasta. Quest'era lo
sforzo che faceva a dritta e nelle parti di sopra; ma sotto e più
accosto al mare mandava i fanti Inglesi, sotto la condotta dei generali
Montresor e Macfarlane, con ordine di sgombrare, quanto possibil fosse,
gl'impedimenti del paese, e di assaltar l'inimico. Succedevano i fatti a
seconda de' suoi pensieri. Ciravegna, che combatteva sulla punta estrema
a destra, spintosi avanti con singolar valore, cacciava il nemico
dall'altura, e s'impadroniva di tre cannoni di montagna, il quale
accidente vedutosi dai difensori del forte Tecla, l'evacuarono, in
potestà del vincitore lasciandolo. Anche l'eminenza superiore al forte
Richelieu fu presa dai Greci e Calabresi. Gl'Italiani ancor essi
s'avvicinavano al forte. Non volendo il presidio aspettare l'ultimo
cimento, si arrese a patti. Sulla sinistra dei confederati si sostenne
la battaglia più lungo tempo, sì per la natura dei luoghi opportuna alle
difese, come per la valorosa resistenza dei difensori: pure gl'Inglesi
guadagnavano del campo. Finalmente gli assediati, vedendo che per la
perdita dei forti Tecla e Richelieu correvano pericolo di esser presi
alle spalle, fecero avviso di ritirarsi del tutto dentro le mura,
lasciando le difese esteriori in poter dei confederati. Già per opera di
Bentink si piantavano le batterìe per fulminare la città. In questo ad
accrescere il terrore, arrivava sopra Genova Edoardo Pellew con tutta la
sua armata, attelandosi a fronte di Nervi. Ai piccoli cannoni di Bentink
si aggiungevano i grossi, e le bombarde di Pellew, per modo che
nell'assalto che si vedeva imminente, ogni cosa presagiva un successo
prospero a chi assaltava. Si venne in sul convenire: Fresia s'arrese il
dì diciotto aprile.

Bentink, acquistata la possessione di Genova, d'allettamento in
allettamento passando, faceva sorgere speranze di franco stato nei
Genovesi. Forse credeva che i confederati avrebbero avuto più rispetto a
questa condizione, se fosse e fatta sperare con parole e cominciata col
fatto, che s'ei fosse stato sul severo, e non avesse parlato d'altro che
di conquista. Ordinava pertanto un governo preparatorio: voleva ch'egli
reggesse i dominj Genovesi secondo gli ordini della constituzione del
novantasette, e insino a che si statuissero quelle modificazioni, che
l'opinione, l'utilità, lo spirito della constituzione del 1576
richiedessero: che il governo si spartisse in due collegj, come nella
forma antica; che durasse in ufficio sino al primo gennajo
dell'ottocentoquindici, tempo in cui i collegj ed i consiglj fossero
adunati a norma della constituzione. Questi erano i fatti del capitano
d'Inghilterra: i motivi poi pubblicamente detti suonavano, che,
stantechè i soldati d'Inghilterra retti da lui avevano scacciato dalle
terre di Genova i Francesi, e che importava che alla quiete ed al
governo dello stato si provvedesse, considerato ancora, che a lui
pareva, che universale desiderio della nazione Genovese fosse il tornare
a quell'antica forma, alla quale era stata sì lungo spazio obbligata
della sua libertà, prosperità e independenza, e considerato finalmente,
che a questo fine indirizzavano i pensieri e gli sforzi loro i principi
collegati, che ognuno fosse rintegrato ne' suoi antichi dritti o
privilegj, voleva, ed ordinava che quello, che i popoli Genovesi
desideravano in conformità dei principj espressi dai collegati, si
risolvesse in atto e si mandasse ad effetto. Alle quali cose dando
esecuzione, chiamava al governo Girolamo Serra in qualità di presidente,
e con lui Francesco Antonio Dagnino, Ipolito Durazzo, Carlo Pico, Paolo
Girolamo Pallavicini, Agostino Fieschi, Giuseppe Negretto, Giovanni
Quartara, Domenico Demarini, Luca Solari, Andrea Deferrari, Agostino
Pareto, Grimaldo Oldoini.

Da tutto questo si vede, se i Genovesi non dovevano concepire speranza
di conservare l'onorato nome, e l'essere antico della patria loro; o se
qualcheduno dalle parole di Bentinck avesse dedotto questo corollario,
che Genova avesse fra breve ad esser data in potestà del re di Sardegna,
certamente sarebbe stato tenuto piuttosto scemo di mente che falso
loico. Ma Castelreagh trovò non so che dritto di conquista, e l'utilità
della lega, motivi appunto di senatusconsulti Napoleonici. Bene era
spegnere Napoleone, e meglio sarebbe stato il non imitarlo.

Già tutta l'Italia era sottratta dall'imperio di Napoleone: solo restava
la parte che si comprende tra il Mincio, il Po e le Alpi. Ma la somma
delle cose per lei si aveva piuttosto a decidere sulle rive della Senna,
che su quelle del Po. Già sinistri romori si spargevano per Napoleone:
poscia le certe novelle arrivavano, essere i confederati, conducendo con
esso loro tutto lo sforzo d'Europa, entrati trionfalmente in Parigi,
compenso dato da chi regge il cielo a chi regge la terra delle
conquistate Torino, Napoli, Vienna, Berlino e Mosca. Era oltre a ciò
vociferazione in ogni luogo, che Napoleone errasse colle reliquie
dell'esercito per le Sciampagnesi campagne. A ciascuna ora a cose
immense aggiungeva la fama cose immense; nè ugual peso di umane moli si
era agitata nel mondo, dappoichè Scipione vinse Annibale, Belisario
Totila, Carlo Martello i Saraceni, Subieschi i Turchi. Poco stante si
udiva, restituirsi i Borboni in Francia, Napoleone ridotto in
Fontainebleau rinunziare all'imperio, dire l'ultimo vale a' suoi
veterani soldati, accettare per estremo ricetto l'umile rupe d'Elba
isola. Raccontare ai contemporanei sì fatti accidenti fora opera
superflua, poichè la piena fama ne risuona ancora frescamente nelle
orecchie loro: raccontargli degnamente ai posteri, fora opera superiore
all'eloquenza, nè io mi vi accingerei, che conosco l'umile mio stile, ed
il mio tarpato ingegno. Solo dirò, che per le armi più si fece che si
sperasse, che colle parole più si promise, che si attenesse, che la
prosperità fe' dimenticare le affermazioni della paura, e che le vecchie
voglie sormontarono le necessità nuove. Pure si liberò l'Europa da una
volontà sola, e da un dominio soldatesco; e chi guarderà indietro insino
al principio di queste storie, e tutti gli accidenti da noi raccontati
andrà nella memoria sua riandando, sentirà meraviglia, terrore, pietà,
dolore, e contentezza insieme. Gli uomini straziati, le opinioni
stravolte, le società sconvolte, la forza preponderante, la giustizia
offesa, l'innocenza condannata, le adulazioni ai malvagi, le
persecuzioni ai buoni, la licenza sotto nome di libertà, la barbarie
sotto nome di umanità, la politica sotto nome di religione, e con queste
virtù civili eminenti, ma rare, esempi lodevoli, ma scherniti, valore di
guerra egregio, ma in favore del dispotismo, l'Europa infine divenuta
scherno e vilipendio a se stessa. Se rinsavirà, non si sa, perchè ancor
si sente la puzza degli andamenti Napoleonici: vive l'ambizione in chi
comanda, vive in chi obbedisce, e se fia possibile l'unire la libertà al
principato, è incerto. Da tutta questa lagrimevole tela, come dai
ricordi antichi, almeno questo utile ammaestramento si avrà, che chi,
come Buonaparte, da suddito si fa padrone della sua patria per farla
serva, o il ferro ancide, o la forza atterra.

Come prima pervennero in Italia le novelle della presa di Parigi, e
della rinunziazione di Napoleone, pensò il vicerè a pattuire per la
sicurezza delle genti Francesi, nè si conveniva, che poichè i Borboni,
ai quali erano le potenze amiche, si trovavano rintegrati in Francia, i
Francesi combattessero contro di loro. Inoltre desiderava il vicerè, con
facilitare le condizioni ai Borboni ed ai potentati, avvantaggiare le
proprie, e fare in modo che gli alleati usassero contro a lui meno
inimichevolmente la vittoria. A questo fine, uscito da Mantova, si
abboccava con Bellegarde, l'uno e l'altro accompagnati da pochi soldati.
Convennero che si sospendessero le offese per otto giorni, che intanto i
soldati Francesi che militavano col vicerè, passate le Alpi,
ritornassero nell'antiche sedi di Francia; che le fortezze di Osopo,
Palmanova, Legnago, e la città di Venezia si consegnassero in mano degli
Austriaci; che gl'Italiani continuassero ad occupare quella parte del
regno, che ancora era in poter loro; che fosse fatto facoltà ai delegati
del regno di andar a trovare i principi confederati per trattare di un
mezzo di concordia, e che se i negoziati non riuscissero a felice fine,
le offese tra gli alleati e gl'Italici non potessero ricominciare, se
prima non fossero trascorsi quindici giorni, da che i primi si fossero
scoperti delle intenzioni loro. La convenzione di Schiarino-Rizzino, che
in questo luogo appunto si concluse addì sedici aprile, spegneva del
tutto il regno Italico. Perchè, segregati i Francesi dagl'Italiani,
nasceva una tale disproporzione di forze tra gl'Italiani ed i Tedeschi,
che il capitolo, il quale dava quindici giorni di indugio alle ostilità,
era piuttosto derisione che sicurezza.

Era giunto il momento dell'ultimo vale fra gli antichi compagni: i
soldati di Francia salutavano commossi, abbracciavano piangenti i
soldati d'Italia: a loro migliori sorti auguravano; ultimo grado di
disgrazia chiamavano, che la disgrazia gli separasse; offerivano gli
umili abituri loro in Francia; venissero; si ricorderebbero dell'avuta
amicizia, delle comuni battaglie, della con le medesime armi acquistata
gloria; fuorichè Italia non sarebbe, tutto parrebbe loro Italia, la
medesima amicizia, la medesima fratellanza troverebbero; voler essi con
le povere facoltà loro pagare all'Italia il debito di Francia. Così con
militare benevolenza addolcivano i soldati di Francia le amarezze dei
soldati d'Italia. Questi all'incontro ai loro partenti compagni andavano
dicendo: gissero contenti, che se l'Alpi gli separerebbero, l'affezione
e la ricordanza dei gloriosi fatti insieme commessi gli
congiungerebbero; conforto loro sarebbe il pensare, che chi conservava
la patria si ricorderebbe di chi la perdeva; la disgrazia rinforzare
l'amicizia; avere per questo l'amore dei soldati Italiani verso i
soldati Francesi ad essere immenso; vedrebbero quello che in
quell'ultimo eccidio fosse per loro a farsi per satisfazione propria, e
per onore dell'insegne Italiche; ma bene questo credessero, e nel più
tenace fondo dell'animo loro serbassero, che, come gli avevano veduti
forti nelle battaglie, così gli vedrebbero forti nelle disgrazie: queste
speravano di mostrare al mondo, che se più patria non avevano, patria
almeno di avere meritavano. Che Eugenio, e che Napoleone a noi,
dicevano? Gloriosi, gli servimmo, benefici, gli amammo, infelici, fede
loro serbammo: ma per l'Italia i nomi diemmo, per l'Italia combattemmo,
per l'Italia dolore sentimmo: il dolerci per sì dolce madre fia per noi
raccomandazione perpetua a chi con animo generoso a generosi pensieri
intende.

Partivano i Francesi, alla volta del Cenisio e del colle di Tenda
incamminandosi: gli ultimi segni di Francia appoco appoco dall'Italia
scomparivano; ma non iscomparivano nè le ricordanze di sì numerosi anni,
nè il bene fatto, nè anco il male fatto, quello a Francia, questo a
pochi Francesi attribuendosi: non iscomparivano nè i costumi
immedesimati, nè le parentele contratte, nè gl'interessi mescolati: non
iscomparivano nè la suppellettile dell'accresciuta scienza, nè gli
ordini giudiziali migliorati, nè le strade fatte sicure ai viandanti, nè
le aperte fra rupi inaccesse, nè gli eretti edifizj magnifici, nè i
sontuosi tempj a fine condotti, nè l'attività data agli animi, nè la
curiosità alle menti, nè il commercio fatto florido, nè l'agricoltura
condotta in molte parti a forme assai migliori, nè il valor militare
mostrato in tante battaglie. Dall'altro lato non iscomparivano nè le
ambizioni svegliate, nè l'arroganza del giudicare, nè l'inquietudine
degli uomini, nè l'ingordigia delle tasse, nè la sottigliezza del
trarle, nè la favella contaminata, nè l'umore soldatesco: partiva
Francia, ma le vestigia di lei rimanevano. Non venti anni, ma più secoli
corsero dalla battaglia di Montenotte alla convenzione di
Schiarino-Rizzino. La memoria ne vivrà, finchè saranno al mondo uomini.

Il vicerè, acconce le cose sue coll'Austria, già feceva pensiero di
ritirarsi negli stati del re di Baviera, col quale era congiunto di
parentado pel matrimonio della principessa Amalia. Ma ecco arrivar
novelle, o vere o supposte, che Alessandro imperatore consentirebbe a
conservargli il regno, sì veramente che i popoli il domandassero.
Accettava Eugenio le liete speranze: fecersi brogli; incominciossi
dall'esercito ridotto in Mantova. L'intento parte ebbe effetto, parte
no; ma l'importanza consisteva in Milano capitale. Viveva in questo
momento il regno diviso in tre sette: alcuni desideravano il ritorno
dell'Austria con niuna o poca differenza dall'antica forma: gli altri
pendevano per l'indipendenza, ma chi ad un modo, e chi ad un altro:
conciossiachè chi l'amava con aver per re il principe Eugenio, e chi
l'amava con avere per re un principe di un altro sangue, quand'anche
fosse di casa Austriaca; quest'era la parte più potente. Aveva mandato
il vicerè certamente con poca prudenza, il conte Mejean a Milano a
trattare coi capi del governo, affinchè in favore di lui si
dichiarassero. Molto anche vi si affaticava un Darnay, direttore delle
poste, personaggio poco grato ai popoli. Ad accrescere disfavore alla
cosa s'aggiunse, che a secondare le intenzioni del vicerè si erano
intromessi, per opera di Mejean, e per inclinazione propria, i
Transpadani, o Estensi, come gli chiamavano: Bolognesi, Ravennati,
principalmente Modenesi e Reggiani, erano venuti in disgrazia dei
Milanesi, perchè questi si erano persuasi che nelle faccende eglino si
fossero arrogata molta maggior parte di quanto si convenisse. Melzi
favoriva il disegno, il propose in senato. Vi sorse un gravissimo
contrasto, principalmente intorno a quella parte in cui si trattava del
principe Eugenio. Paradisi, ed altri Estensi, uomini d'inveterata fama,
di gran sapere e di molta autorità, con efficacissime parole instavano
in favor del principe. Nei cambiamenti politici, dicevano, più
facilmente ottenersi il meno che il più; essere consueto l'imperio
d'Eugenio, già dai principi d'Europa riconosciuto: solo volersi, che
fosse independente da Francia, e questo appunto essere il fine della
presente deliberazione; abbenchè intorno a questo non occorresse,
allegavano, molto travagliarsi, perchè spento Napoleone, la franchezza
del paese nasceva da se, e chi volesse credere, che Eugenio da Francia
Borbonica ancora dipendesse, come da Francia Napoleonica, massimamente
se tra la Lombardìa e la Francia s'interponesse il Piemonte tornato,
come già si motivava, sotto il dominio dei principi di Savoja,
meriterebbe di essere tenuto piuttosto scemo, che acuto. Adunque
l'indipendenza, continuavano, essere non solo sicura, ma ancora
necessaria con Eugenio: queste considerazioni la natura stessa dettare,
le Parigine novelle confermare. Se un altro principe si addomandasse,
che sicurtà si avrebbe d'impetrarlo? In deliberazioni di tanto momento,
meglio dover fidarsi i collegati in chi è già per loro provato, da loro
conosciuto, che in chi per loro fosse ignorato: nell'uscire da
sconvolgimenti tanto stupendi, in tanta tenerezza di un fresco ordine in
Europa, come sperare che in un regno d'Italia, pieno di umori diversi,
importante per la sua situazione, un principe di natura ignota sia per
essere accordato? Udire all'intorno, continuavano a discorrere gli
oratori favorevoli al vicerè, susurrarsi il nome di un principe
Austriaco: ma quivi appunto avvertissero bene, e bene considerassero gli
avversarj, massime coloro che favellavano di libertà e di signorìa
paesana, a qual partita si mettessero. Da un principe Austriaco adunque
aspettavano il viver libero e franco, da un principe Austriaco congiunto
di sangue coll'antico sovrano del regno, nodrito nelle massime del
comandare assoluto, timoroso necessariamente di Vienna, sovrano di
Milano solamente in apparenza? Di chi sono questi soldati, che ora ci
minacciano? Austriaci. Quali soldati in Milano il condurrebbero?
Austriaci. Quali soldati sulle frontiere nostre sovrasterebbero?
Austriaci. Conoscono essi queste terre, le conoscono e le bramano. Se
mancheran le cagioni, non mancheranno i pretesti, e ad ogni piè sospinto
l'illuvie Tedesca inonderà il regno: cagioni e pretesti saranno, il non
obbedire puntualmente e sommessamente a quanto da Vienna si sarà
comandato. Ora quale independenza vi possa essere con un timore perpetuo
non si vede. A chi ricorrerebbero questi partigiani d'Austria, a chi
ajuto domanderebbero? Forse all'Inghilterra avara, che fa traffico di
tutti? ai principi assoluti d'Europa, che più temono una constituzione
che un esercito? alla Francia indebolita, e che non vuol camminare se
non con Napoleone, e che con Napoleone più camminare non può?
concorrerebbero al principe Austriaco tutti gli amici dell'antico
reggimento d'Austria, concorrerebbero gli amatori dell'imperio
illimitato, concorrerebbero i malcontenti, e se gl'interessi nuovi, se
la libertà nascente, se le opinioni radicate da vent'anni in mezzo a
tanto diluvio di elementi contrarj si potessero conservare salve, ogni
uomo prudente potrà giudicare. Chi sarebbe naturalmente, e quasi per
intima necessità nemico della libertà dei regno? Certo sì veramente
l'Austria. A qual modo puossi la libertà difendere dagli assalti
forestieri? Certo sì veramente coi soldati e colle armi. Ora, chi
affermare potrebbe, che un principe Austriaco fosse per apprestar armi e
soldati Italici per ostare alle cupidigie dell'Austria? parere, anzi
esser certo, che il regno di un principe Austriaco sarebbe, non
independenza, ma dipendenza, non libertà, ma servitù, non quiete, ma
discordia e turbazione. Vienna, non Milano reggerebbe. Con Eugenio re
ogni via appianarsi, con un principe forestiero non Austriaco ogni
difficoltà crescersi, con un principe Austriaco molte difficoltà torsi,
ma fondarsi la servitù. Valessero adunque, concludevano, le virtù di
Eugenio, valesse il suo amore per l'Italia, valesse la contratta
abitudine di lui, valessero i felici augurj testè venuti da Parigi:
essere pazzìa in tante tenebre non seguitar quel lume solo, che la
fortuna appresentava davanti. Se qualcheduno desiderasse di viaggiar
senza filo in un laberinto, senza bussola in mare, senza lume in un
abisso, sì il facesse; ma nè desiderarlo, nè volerlo fare gli Estensi, i
quali credevano, che con danno sempre si fa spregio della fortuna.

Dalla parte contraria acerbissimamente contrastavano i senatori
Guicciardi e Castiglioni, principalmente quest'ultimo, che con molto
empito procedeva in queste cose, e mescolava doglianze gravissime degli
Estensi: a loro si accostavano molti altri Milanesi di nome, di
ricchezza e d'alto legnaggio. Non potere restar capaci, dicevano, come
con Eugenio si potesse aver la independenza, come si potesse aver la
libertà. Sarebbe Eugenio più ligio, e più dipendente dall'Austria, che
un principe Austriaco stesso: perchè non avendo parentela, nè
connessione con altro potentato d'Europa di primo grado, là sarebbe
obbligato a cercare per l'interesse della conservazione propria gli
appoggi, dove gli troverebbe: nè altro potrebbe esservene per lui che
nell'Austria, perchè in lei sola potrebbe sperare, come vicina e
potente, di lei sola temere. Credere forse gli avversarj, ch'ei nol
farebbe per altezza d'animo? Ma oltrechè non mai i principi credono di
derogare alla dignità loro, in qualunque modo soggettino i popoli,
purchè gli soggettino, quali sono i segni del pensare onorato d'Eugenio?
Forse lo aver dato la metà del regno in potestà di Bellegarde? Forse i
secreti abboccamenti avuti con lui, di cui più si sa, che non si dice?
Forse lo avere spogliato il reale palazzo di Milano? Forse i donativi
promessi per queste stesse perniziose e fatali trame? Forse Mejean e
Darnay qua mandati a subornar gli spiriti, Mejean e Darnay, non solo
sostenitori acerbi e tenacissimi di tirannide, ma ancora denigratori
assidui di quanto havvi nel regno di più alto, di più nobile, di più
generoso? Forse la elevazione dell'animo di Eugenio pruova lo sprezzo
fatto di quei soldati, di cui egli era capitano pagato e richiedente?
Gl'Italiani fatti scherno di un giovane di prima barba, e che nome non
ha, se non da chi ne ha uno odiosissimo! Dicano l'altezza d'Eugenio le
prezzolate ed udite spie, dicanla gli esilj dei più generosi cittadini,
dicala la tirannide sul parlare e sullo scrivere usata. Non è punto da
dubitare adunque, che siccome egli non abborrirebbe per natura dal più
dimesso partito, così ancora per necessità il piglierebbe, e più sarebbe
certamente governato austriacamente il regno da Eugenio, che da un
principe Austriaco. Certo sì, che i comandamenti arriverebbero da
Vienna, non dal reale palazzo di Milano. Di ciò già manifesti segni
essere le umili cortesìe usate a Bellegarde, le cedute fortezze, i messi
mandati al campo dell'imperatore Francesco, i messi mandati alle
Parigine trattazioni; dimostrarlo quelle medesime proposte, che allora
andavano su per le panche senatorie. Che se poi di Austriaco principe si
trattasse, ancorchè questo fosse l'estremo partito che solo la necessità
dovrebbe indurre, non visse beata e da se medesima la Toscana sotto un
principe Austriaco lungo tempo? Duri e renitenti certamente essere i
principi Austriaci, sclamavano i sostenitori di questa sentenza, al
giurare liberi patti, ma esserne anche fedeli osservatori, se giurati
gli abbiano; i Napoleonidi non del pari, perchè corrivi al giurare,
corrivi al violare, delle promissioni non si curano, se non per
l'utilità. Udite, udite, vociferavano, che di Prina si parla per
mandarlo delegato, che di Paradisi si parla per mandarlo delegato! Sì
per certo, Prina, amatore tanto tenero di libertà, Paradisi, che a
qualunque più pericoloso partito si getterebbe piuttosto che sentir
odore Austriaco, e ben sanne il perchè! Questi sono i mezzi
dell'independenza, questi i difensori della libertà. Del resto le
nazioni, non le parti o le sette fanno le mutazioni degli stati, nelle
importanti ed uniche occorrenze. Chi potrà affermare, che gl'Italiani
vogliano Eugenio per re? Forse i soldati che lo odiano? Forse i
cittadini che non l'amano? Il chiamarlo sarebbe stimato macchinazione di
pochi, non volontà di tutti, nè tanto sono i principi collegati
ignoranti degli umori che corrono, che queste evidenti cose non
sappiano.

Tutta la nobiltà Milanese Eugenio impugna, ed un vivere libero pretende:
tutto il popolo mosso, che a queste mura grida intorno e minaccia, solo
perchè ha udito susurrare della confermazione di Eugenio, della
continuazione, se non del dominio, almeno delle consuetudini di Francia.
Generose armi stanno in mano de' principi collegati, generose cagioni
gli muovono, a generose cose intendono, nè questo momento ad alcun'altra
età si rassomiglia. Proponete loro, non quello che pochi vogliono, ma
quello che vogliono tutti, proponete loro una risoluzione grande, non la
domanda di un principotto, docile allievo di un tiranno, proponete loro
un vivere largo e generoso, non una vita piena di spie e di carceri, e
sarete esauditi. Questo vogliono gl'Italiani, questo vogliono i principi
alleati, questo vogliono i cieli che non han sommosso il mondo, perchè
continui a regnare in Milano Napoleone Buonaparte sotto nome di Eugenio
Beauharnais. No, sclamavano vieppiù infiammandosi, non vogliamo Eugenio,
no, non vogliamo Prina, nè Mejean vogliamo, nè Darnay: bensì vogliamo un
principe, che collegato di sangue con qualche ceppo potente d'Europa,
non abbia bisogno di adulare e di concedere per sussistere: vogliamo un
principe, che giuri libertà per conservarla, non per ispegnerla;
vogliamo un principe, che conosca, e sappia, e senta quanto nobile sia
questo Italico regno, quanto generosi questi Italici abitatori, quanto
alte sorti a lui ed a loro siano dai cieli favorevoli preparate: assai e
pur troppo di Francia avemmo, assai e pur troppo di Napoleonici capricci
pruovammo: ora in tanta aspettazione di cose, in tanta sollevazione di
mondo, altrove si volgano gl'Italiani consigli, che l'avere sofferto dee
dar luogo al godere; non a nuovo sofferire.

Decretava il senato, che si mandassero tre legati ai confederati,
supplicandogli, ordinassero che cessassero le offese: domandassero i
legati, che il regno d'Italia fosse ammesso a godere l'independenza
promessa, e guarentita dai trattati, testificassero quanto il senato
ammirasse le virtù del principe vicerè, e quanta gratitudine pel suo
buon governo avesse.

Seppesi la deliberazione. Fece la parte contraria, che abborriva dal
nome di Eugenio, un concerto. Entraronvi i capi principali dell'armi, le
case più eminenti di Milano, principalmente Alberto Litta, che
accarezzato da Buonaparte, non aveva mai voluto accettar cariche,
preferendo un vivere privato onorevole ad un vivere pubblico abietto.
S'aggiunsero i negozianti più ricchi, e fra gli scienziati e letterati i
meno paurosi. Il nome dell'independenza era in bocca a tutti, l'amore
nel cuore; nè mai in alcun moto che abbian fatto le nazioni in alcun
tempo nelle più importanti faccende loro, tanto ardore e tanta unanimità
mostrarono, quanta gl'Italiani in questa. Domandavano che si
convocassero i collegi elettorali. Era il venti aprile quando, essendo
il senato raccolto nella sua solita sede, una gran massa di gente,
gridando, a lui traeva: era il cielo nuvoloso e scuro, pioveva
leggermente, una apparenza sinistra spaventava gli spiriti tranquilli. I
commossi non si ristavano. Eranvi ogni generazione d'uomini, plebe,
popolo, nobili, operai, benestanti, facoltosi. Notavansi principalmente
fra l'accolta moltitudine Federigo Confalonieri, i due fratelli Cicogna,
Jacopo Ciani, Federigo Fagnani, Benigno Bossi, i conti Silva,
Serbelloni, Durini e Castiglioni. Le donne stesse, e delle prime,
partecipavano in questo moto gridando ancor esse _patria e independenza,
non Eugenio, non vicerè, non Francesi_; una donna De-Capitani, una
marchesa Opizzoni, ed altre non poche. Era tutta questa gente volta a
bene, ed il male, non che avesse fatto, non l'avrebbe neppure pensato.
Ma come suole, incominciavano ad arrivare e da Milano e dal contado
uomini ribaldi, che volevano tutt'altra cosa piuttostochè
l'independenza. Queste parole scritte andavano attorno: «Hanno la Spagna
e l'Alemagna gittato via dal collo il giogo dei Francesi; halle l'Italia
ad imitare.» Gonfalonieri a tutti avanti gridava: «Noi vogliamo i
collegi elettorali, noi non vogliamo Eugenio». Fuggirono i senatori
partigiani del principe, il senato si disciolse. Entrò il popolo a furia
nelle sue stanze, il conte Gonfalonieri il primo, e tutto con estrema
rabbia vi ruppero e lacerarono. Gridossi da alcuni uomini di mal affare
mescolati col popolo, Melzi, Melzi, e già si mettevano in via per
andarlo a manomettere. Un amico di lui gridò, Prina: era Prina più
odiato di Melzi, ed ecco, che corsero a Prina, e flagellatolo prima
crudelmente, l'uccisero con insultar anco al suo sanguinoso cadavere
lungo tempo. Cercarono di Mejean e di Darnay; non gli trovarono. La
folla frenetica, messa le mani nel sangue, le voleva mettere nelle
sostanze. Già le case si notavano, già le porte si rompevano, già le
suppellettili si recavano; la opulenta Milano andava a ruba. A questo
passo i possidenti ed i negozianti, ordinata la guardia nazionale
frenarono i facinorosi, e preservarono la città.

Il vicerè che tuttavia sedeva in Mantova, uditi i moti di Milano,
indispettitosi, diè la fortezza in mano degli Austriaci: atto veramente
biasimevole, del quale perpetuamente la posterità accuserà Eugenio;
imperciocchè gli uomini giusti e grandi non operano per dispetto, nè
Mantova era d'Eugenio, ma degl'Italiani: miserabili calate dei
Napoleonidi. Napoleone tutto stipulava per se, nulla pe' suoi a
Fontainebleau, Eugenio non solo nulla stipulava pe' suoi, ma ancora
tutto quel maggior male fece loro, partendo, che potè. Partiva da
Mantova per la Baviera, le Italiche ricchezze seco portando. Per poco
stette, che le memorie di Hofer nol facessero uccidere in Tirolo, nuovo
dolore mandatogli dal fato, che chiamava a distruzione i Napoleonidi.

I collegi elettorali, adunatisi, crearono una reggenza. Decretarono che
le potenze alleate si richiedessero dell'independenza del regno, di una
constituzione libera, e di un principe Austriaco, ma independente:
alzavano le loro speranze le parole pubblicate dai confederati del
volere l'independenza delle nazioni. S'appresentarono Fè di Brescia,
Gonfalonieri, Ciani, Litta, Ballabio, Somaglia di Milano, Sommi di
Crema, Beccaria di Pavia, legati, a Francesco imperatore a Parigi.
Esposte le domande, rispose, anche lui essere Italiano: i suoi soldati
avere conquistato la Lombardia: udirebbero a Milano quanto loro avesse a
comandare. Entrarono gli Austriaci in Milano il dì ventotto aprile:
Bellegarde ne prendeva possessione in nome dell'Austria il dì ventitrè
di maggio. Così finì il regno Italico.

Continuava Genova in potestà d'Inghilterra; vivevano i Genovesi
confidenti della conservazione dell'antica repubblica. Gli confortavano
la rintegrazione promessa dagli alleati di ciascun nel suo, e le
dimostrazioni Bentiniane. Ma ecco il congresso di Vienna decretare,
dover Genova cedere in potestà del re di Sardegna.

A questa novella il governo temporaneo nel seguente modo favellava ai
popoli Genovesi: «Informati, che il congresso di Vienna ha disposto
della nostra patria, riunendola agli stati di Sua Maestà il re di
Sardegna, risoluti da una parte a non lederne i dritti impreteribili,
dall'altra a non usar mezzi inutili e funesti, noi deponiamo
un'autorità, che la confidenza della nazione, e l'acquiescenza delle
principali potenze avevano comprovata.

«Ciò, che può fare per i diritti e la restaurazione de' suoi popoli un
governo non d'altro fornito che di giustizia e ragione, tutto, e la
nostra coscienza lo attesta, e le corti più remote lo sanno, tutto fu
tentato da noi senza riserva, e senza esitazione. Nulla più dunque ci
avanza, se non di raccomandare alle potestà municipali, amministrative e
giudiziali l'interino esercizio dell'ufficio loro, al successivo governo
la cura dai soldati che avevamo cominciato a formare, e degl'impiegati
che hanno lealmente servito, a tutti i popoli del Genovesato la
tranquillità, della quale non è alcun bene più necessario alla nazione.
Dalla pubblica alla privata vita ritraendoci, portiamo con esso noi un
dolce sentimento di gratitudine verso l'illustre generale, che conobbe i
confini della vittoria, ed un'intiera fiducia nella provvidenza divina,
che non abbandonerà mai i Genovesi.»

Queste furono le ultime protestazioni, le ultime querele, e le ultime
voci dell'innocente Genova. Il giorno susseguente, che fu addì venzette
dicembre, un Giovanni Dalrymple, comandante dei soldati del re Giorgio,
ne assunse il governo: la diede poscia in mano ai legati del re Vittorio
Emanuele.

Così l'Italia, dopo una sanguinosa e varia catastrofe di vent'anni,
dalla quale dieci terremoti, e non so quanti volcani sarebbero stati per
lei migliori, si ricomponeva a un di presso nello stato antico. Tornava
Vittorio Emanuele in Piemonte, Francesco in Milano, Ferdinando in
Toscana, Pio in Roma: passò Parma dai Borboni agli Austriaci; conservò
Giovacchino il real seggio di Napoli, ma non per durare; le Italiane
repubbliche spente: l'acume del secolo trovò, che la legittimità è nel
numero singolare, nel plurale no. Solo fu conservato l'umile San Marino,
forse per un tratto d'imitazione di più degli andari Napoleonici: la sua
esiguità e povertà non eccitavano le cupidità di nissuno. Cedè Venezia a
Francesco, Genova a Vittorio. Nè furono i governi di Francesco, di
Vittorio, di Ferdinando e di Pio sdegnosi: solo non misurarono la
grandezza delle mutazioni fatte nelle menti e nel cuore degli uomini, da
sì grandi e sì lunghi accidenti, imperciocchè se esse mutazioni erano,
come alcuni pretendono, malattie, richiedevano convenienti rimedj.
Giudicheranno i posteri, se i mali che seguirono, debbano agl'infermi od
a chi gli doveva sanare, attribuirsi. Felici Giuseppe e Leopoldo,
principi santissimi, che vollero consolar l'umanità colle riforme, non
ispaventarla coi soldati! Nè ai principi Italiani noi qui parlando,
intendiamo accennare instituzioni all'Inglese, alla Francese od alla
Spagnuola, le quali a modo niuno si convengono all'Italia; ma bensì
riforme che facessero sorgere, a maggior quiete e felicità dei popoli di
questa penisola, siccome già abbiam notato nel precedente libro,
instituzioni peculiari accomodate alla natura degl'Italiani, cosa del
pari facile a concepirsi, che sicura ad eseguirsi. Oltre a ciò la
nobiltà esiste in Europa, ed è indestruttibile. E' bisogna pertanto
farne stima in un ordinamento sociale tendente allo stato libero, come
di un elemento necessario, e darle, come a corpo constituito, quella
parte di potestà politica che le si conviene, perchè sia contenta, e non
tenti usurpazioni nelle altre potestà della macchina sociale. Ciò
eseguito, fia necessario da un altro lato inibirle l'ingresso, e
qualunque ingerenza nella potestà popolare, instituita, quanto
all'Italia, a modo antico, ma bene e prudentemente inteso, non a modo
moderno, che non può esser buono. La divisione tra la nobiltà ed il
popolo è nella natura stessa delle cose, e debb'essere ancora nella
legge politica. Questa è condizione indispensabile sì per la libertà, e
sì per la quiete dello stato, e ad esse niuna cosa è più perniziosa che
una nobiltà in aria, ed una potestà popolare composta di conti e di
marchesi. Questi principj sono veri, e possibili ad esser ridotti
all'atto, o che si viva in monarchìa, o che si viva in repubblica. La
chimera dell'equalità politica ha fatto in Europa più male alla libertà
che tutti i suoi nemici insieme. L'equalità debb'essere nella legge
civile, non nella politica. I principj astratti ed assoluti, in
proposito d'ordinamento sociale, son fatti solamente per indicare i
fondamenti delle cose, non per esser posti in atto senza modificazione;
perchè le passioni, che sono la parte attiva dell'uomo, generano
movimenti disordinati, che bisogna frenare. Sono essi principj in
economia politica ciò, che sono i geometrici nella meccanica, le
passioni, in quella, ciò che l'attrito delle macchine, ed altri
accidenti prodotti dalla natura della materia, in questa; e così come si
tien conto dell'attrito nell'ordinar le macchine, si dee tener conto
delle passioni nell'ordinar la società. L'effetto che si desidera, è la
libertà, cioè l'esatta e puntuale esecuzione della legge civile uguale
per tutti, ed un'uguale protezione della potestà sociale per ciascuno,
sì quanto alle persone, come quanto alle sostanze. Purchè si ottenga
questo fine, non si dee guardare alla qualità dei mezzi, e mezzi di
diversa natura, secondo la diversità delle nazioni, vi possono condurre.
Chi risolvesse bene questo problema, «sino a qual segno ed a qual parte
dell'equalità politica si debba rinunziare per meglio assicurare la
libertà, e l'equalità civile», farebbe un gran servizio all'umanità. Ma
di ciò più ampiamente altri più capaci di noi.

Noi intanto, terminata questa gravosa fatica, alla quale piuttosto per
desiderio altrui che nostro ci mettemmo, qui deponiamo la penna, e qui
diamo riposo alla mente oggimai troppo travagliata e stanca.


FINE DEL TOMO VI ED ULTIMO.




INDICE DEL PRESENTE VOLUME


  1806

  Guerra colla Prussia                                   _Pag._ 5
  È vinta a Jena                                                7
  Battaglia di Eylau                                            7

  1807

  I Russi vinti a Fridlandia                                    8
  Napoleone ed Alessandro si spartiscono il mondo               8
  Trattato del Niemen                                           8
  Adulazione verso Napoleone                                    9
  Gamboni patriarca di Venezia a Parigi                        10
  Camillo Borghese governa Torino                              10
  Napoleone scende in Italia                                   10
  Il Portogallo tolto alla casa di Braganza                    12
  Il re di Etruria mandato in Portogallo                       13
  Menou in Toscana                                             13
  Degerando                                                    14
  Giunta di Toscana e suo governo                              14
  Elisa gran duchessa del ducato di Toscana                    16

  1808

  Parma unita alla Francia                                     16
  Condizione dell'Italia                                       16
  Opere magnifiche di Napoleone                                20
  Napoleone insidia la Spagna                                  21
  Il re Carlo mandato a Marsilia                               22
  Ferdinando di Spagna prigione a Valençay                     22
  Giuseppe re di Spagna                                        22
  Gioacchino Murat re di Napoli                                22
  Napoleone si abbocca con Alessandro ad Erfurt                23
  Gioacchino a Napoli                                          23
  Cardinale Firrao                                             24
  Capri in mano degli Inglesi                                  25
  Hudson Lowe                                                  25
  Capri ripresa dai Napolitani                                 25
  Modo con cui governa Gioacchino                              27
  Carbonari, loro origine                                      29
  Allettati dal re Ferdinando e da Carolina                    32
  Principe di Moliterno                                        32
  Disordini in Calabria                                        34
  Napoleone disturba il papa                                   35
  Nuove domande al papa                                        44
  Miollis va a Roma                                            46
  Alquier                                                      46
  Cardinale Casoni                                             46
  Francesi entrano in Roma                                     47
  Cardinali Napolitani e del regno d'Italia intimati
    a partire                                                  49
  Violenze de' Francesi                                        50
  Frici e Bracci colonnelli                                    51
  Miollis s'impadronisce del Vaticano                          52
  Monsignor Cavalchini                                         53
  Parole del papa a Napoleone                                  53
  Parte dello stato pontificio unito al regno d'Italia         54
  Generale Lemarrois                                           54
  Monsignor Rivarola                                           54
  Cardinal Gabrielli                                           56
  Il papa non acconsente al giuramento                         57
  Modificazione di Eugenio                                     58
  Ostinazione del papa                                         59
  Sua protesta                                                 61

  1809

  Pensieri dell'Austria                                        66
  Suoi apparecchi                                              67
  Arciduca Carlo                                               68
  Bellegarde                                                   68
  Arciduca Giovanni                                            69
  Giulay                                                       69
  Marmont                                                      69
  Apparecchi di Napoleone                                      70
  Eugenio governa la guerra d'Italia                           70
  L'arciduca Giovanni dichiara la guerra                       71
  Suo manifesto                                                71
  Assedia Osopo e Palmanova                                    75
  Seras, Severoli e Barbou                                     76
  Colonnello Giflenga                                          77
  Teste ferito                                                 77
  Battaglia di Sacile                                          77
  Eugenio si ritira all'Adige                                  77
  Lamarque e Durutte                                           77
  Macdonald                                                    77
  Abitatori di Crispino si sollevano                           78
  Arciduca Carlo entra in Baviera                              78
  Jellacich mandato in Tirolo                                  79
  Sollevazione de' Tirolesi                                    79
  Andrea Hofer                                                 79
  I Bavari si arrendono ai Tirolesi                            81
  Chasteler mandato in Tirolo                                  82
  Vittorie di Napoleone                                        83
  L'arciduca Giovanni si ritira dall'Italia                    83
  Battaglia a Conegliano                                       85
  Il vicerè si avvicina a Vienna                               87
  Macdonald                                                    87
  Marmont combatte in Dalmazia                                 88
  Parole di Napoleone agli Italiani                            89
  Battaglia di Giavarino                                       90
  Battaglia di Vagria                                          90
  Pace tra Francia ed Austria, cessioni di quest'ultima        91
  I Tirolesi continuano                                        92
  Fine di Andrea Hofer                                         93
  Decreto di Vienna che unisce Roma all'impero francese        95
  Miollis al governo di Roma                                   96
  Protesta del papa                                            96
  Scomunica Napoleone                                          98
  È arrestato                                                  99
  Cardinale Pacca                                              99
  Generale Radet                                               99
  Diana                                                        99
  Ceracchi                                                     99
  Il papa è condotto a Savona                                 101
  Pacca mandato a Pietra Castello                             102
  Deputati Italiani in Francia                                102
  Opinione di Napoleone su Tacito                             102
  Governo di Roma francese                                    105
  Stipendi                                                    107
  Faccenda dei giuramenti                                     108
  Dalpozzo                                                    109

  1810

  Vescovi                                                     112
  Baccolo vescovo di Famagosta                                112
  Canonici                                                    113
  Curati                                                      113
  Soppressione dei conventi                                   114
  Buone opere della consulta                                  114
  Convento di san Basilio di Grottaferrata                    116
  Convento di Camaldoli                                       116
  La Propaganda                                               117
  Imitata dagli eterodossi                                    121
  Missionari                                                  121
  Stamperia della Propaganda                                  124
  Opere di musaico                                            124
  Napoleone vuole visitar Roma                                126
  Carolina di Sicilia si disgusta degl'Inglesi e stringe
    pratiche con Napoleone                                    127
  Gioacchino tenta la Sicilia                                 128
  Carolina esiliata dalla corte                               130
  Briganti in Calabria                                        130
  Manhes generale                                             131
  Capobianco ucciso                                           134
  Talarico di Carlopoli                                       135
  Parafanti                                                   135
  Immagini di Napoleone nelle chiese di Ancona                139
  Pio VII prigione a Savona                                   140
  Cardinale Spina                                             141
  Ostengo                                                     141
  Conte Chabrol                                               142
  Conte Sarmatoris                                            142
  Cesare Berthier                                             143
  Ugo Maret                                                   143
  Pensieri di Napoleone sul papa                              150
  Pio pensa a riunire gli eterodossi                          153
  Disordini nella Chiesa                                      154
  Cardinal Caprara                                            154
  Concilio di Parigi                                          157
  Ripiego di Napoleone                                        160
  Nuovi disordini                                             161
  Maury arcivescovo di Parigi                                 162
  Dastros messo nelle segrete                                 164
  Querele e minacce di Napoleone                              165

  1811

  Consiglio ecclesiastico                                     172
  Opinioni de' Giansenisti Italiani                           179
  Teologi che difendono il papa                               183
  Concilio nazionale a Parigi                                 194
  Proposte di Napoleone al papa                               195
  Pio cala ad accordi                                         200
  Sua sinderesi                                               202
  Nuove richieste di Napoleone                                204
  Sue minacce                                                 208
  Pio condotto in Francia                                     210

  1812

  Accidenti di Sicilia                                        212
  Marchese Artali                                             213
  Sua crudeltà                                                214
  Giovanni Stuard                                             215
  Cavaliere Medici                                            216
  Duca d'Ascoli                                               216
  Intrighi di Carolina                                        216
  Disordini in Sicilia                                        217
  Parlamento                                                  219
  Principe di Belmonte                                        220
  Riforma in Sicilia                                          221
  Medici rinuncia                                             222
  Secondo parlamento                                          222
  Ripieghi di Tommasi                                         222
  Baroni arrestati                                            224
  Disegni degl'Inglesi                                        225
  Bentink in Sicilia                                          225
  Sue minacce a Carolina                                      227
  Carolina si ritira dagli affari                             228
  Nuova costituzione                                          229

  1813

  Sospetti sulla regina                                       232
  Il re riassume l'autorità                                   233
  Si ritira di nuovo                                          235
  Carolina cacciata dalla Sicilia muore a Vienna              236
  La costituzione come abolita                                238
  Inglesi prendono Lissa                                      240
  Smisurati pensieri di Napoleone                             240
  Odio contro di lui                                          243
  Guerra colla Russia                                         245
  Frodi di Bentink                                            247
  Trattative di Murat                                         247
  Napoleone si accorda col papa                               249
  Pratiche tra i principi                                     252
  Pensieri in Italia                                          253
  Titubanza di Eugenio                                        256
  Simile di Gioacchino                                        257
  Hiller generale austriaco eccita i popoli alla
    ribellione                                                260
  Bentink e Wilson proclamano l'indipendenza dell'Italia      261
  Esercito del vicerè                                         262
  Condizione dell'esercito austriaco                          265
  Imprudenza del vicerè                                       267
  Dalmati e Croati insorgono                                  267
  Il vicerè si ritira                                         269
  Battaglia di Bassano                                        269
  Italiani disgustati del vicerè                              271
  Nugent prende Ferrara                                       273
  Gioacchino si volta contro Napoleone                        274
  Battaglia al Mincio                                         277
  Inglesi prendono Livorno                                    279

  1814

  Manifesto di Bentink                                        280
  Prende Genova                                               281
  Ordina il governo libero                                    283
  Sofisma di Castelreagh                                      284
  Gli alleati in Parigi                                       285
  Convenzione di Schiarino-Rizzino                            287
  Congedo dei Francesi                                        288
  Pratiche di Eugenio per farsi re                            290
  Tumulto in Milano                                           298
  Prina ucciso                                                299
  Tradimento di Eugenio                                       299
  Legati all'imperatore                                       300
  Genova unita al Piemonte                                    300


FINE DELL'INDICE.




